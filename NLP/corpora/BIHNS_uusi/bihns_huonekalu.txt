VIIDEN EURON KIERRÄTYSKESKUSLÖYTÖ – ROTTINKITUOLIViiden euron kierrätyskeskuslöytö, sellaisia en kovin montaa ole tehnyt. Olen petrannut tänä syksynä ja käynyt useammin kiertelemässä Kierrätyskeskuksessa, SPR:n Kontissa ja muilla kirppiksillä. En ole aina heti ekana etsinyt tarvitsemaani uutena, vaan olen ensin tsekannut löytyisikö käytettynä. Olen ostanut tosi rauhassa ja harkiten. Pari viikkoa sitten oltiin Kierrätyskeskuksessa eräänä sunnuntaina, kun silmään osui jotain kirkkaanpunaista ja ihanaa! Punainen rottinkituoli. Punainen kiinnitti varmaan huomion, mutta ei ollut ihan se syy miksi tuoli ostettiin. Meillä ei ole kotona mitään punaista, vaikka se kaunis joulun väri onkin.Ihastuttiin tuoliin kuitenkin heti, koska se oli ehjä ja hyväkuntoinen ja hintaa oli vain ällistyttävät viisi euroa! En ole tainnut koskaan ostaa mitään huonekalua niin edullisesti. Vaikka maali oli tuolista kulunut, sen kaikki osat olivat ehjiä. Ajateltiin heti, että spraymaalataan tuoli jonakin kauniina päivänä mustaksi tai vaikkapa greigeksi, koska punainen ei ole ihan meidän sisustusväri. Nähtiin heti tuolin potentiaali, meistä se oli loistava lisä meidän kodin sisustukseen.Meille vapautui olohuoneesta kaivattu paikka nojatuolille ja lukunurkkaukselle kun Oton työpiste muutti yläkertaan. Ihan mahtavaa, että tuoli löytyi kierrätettynä! Rottinki voi trendinä olla jo pikkuhiljaa menossa ohi, mutta itse pidän rottingin fiiliksestä ja lämmöstä, jota se tuo. Kierrätettynä ostettu ja (pian) itse maalattu tuoli on persoonallinen ja kiva lisä sisustukseen.Nyt on ollut niin paljon sateisia päiviä, että ollaan suosiolla lykätty tuolin maalaamista eteenpäin. Tänään olisi toki voinut sen maalata, mutta ei tajuttu ajoissa käydä ostamassa maaleja, joten tuoli on vaan hengannut olkkarissa kaikessa punaisuudessaan. Toisaalta, näin joulun aikaan tuo punainen väri on aivan herkullisen ihana. Joulukuusen vieressä tuoli näyttää siltä, että se on kuin siihen tehty. Vain joulupukki puuttuu tuolista istumasta, kuuntelemasta joulupukki, joulupukki -laulua aattona, heh. Mutta aika hyvin tuollainen minikokoinen Astrid Lindgrenin joulusatuja kuunteleva tonttukin sopii tuoliin tuomaan joulutunnelmaa, vai mitä!Olen oikeasti tosi iloinen tästä löydöstä ja vielä iloisempi siitä, että kirppistaitoni kehittyvät pikkuhiljaa. Nykyään muistan jo, että jos tarvitsen tietynlaista kangasta tai astiaa rekvisiitaksi kamppiskuvauksiin, piipahdan ensin Kierrätyskeskuksessa tai tsekkaan Torin valikoiman, enkä heti ensimmäisenä suuntaa ostamaan uutta. Tallennan paljon DIY-ideoita Pinterestiin ja tuntuu, että haaveilen tällä hetkellä useammastakin ihanasta kirppislöydöstä, jotka sopisivat mun projekteihin. Täytyy vaan jatkaa ahkeraa kirppis-tsekkailua ja varmasti niitä löytöjä tulee lisääkin. Ainakin tämä on ollut jo paras kirppisvuosi ikinä tähän mennessä!Punainen tuoli tosiaan näyttää ihanalta näissä kuvissa ainakin, mutta tällä hetkellä on ihan ristiriidassa meidän kodin muun tyylin kanssa. Jos meillä olisi muuten kirkkaita värejä niin miksi ei menisi punainen tuolikin, mutta murretun värimaailman kanssa se on melko hurja. Mutta jos tuijottaa vaan tuota yhtä jouluista nurkkaa, se on täydellinen juuri siinä! Taidetaan nauttia punaisesta vielä joulun aika, vaikka aurinkoa olisikin ja maalataan se sitten tammikuussa kun joulunpunainen alkaa kyllästyttää.Ihanaa uutta viikkoa kaikille!