 

 

 

 

 

OULUA SOUTAMASSA 

 

Kirj. 

 

Teuvo Pakkala 

 

 

Otava, Helsinki, 1921. 

 

 

 

 

»Kaksikymmentä kuuluu tynnyriltä nykyään maksettavan--kirkolla tiesivät 

kertoa mennä sunnuntaina.» 

 

»Niinhän ne hokevat. Kohtuhinnoissahan se tätä nykyä olisi terva. Muuan 

lasti on minullakin menneenkesäisiä tervoja ja tuumailin kulettaa ne 

yhtä aikaa täänkesäisten kanssa, vaan en malta nyt vuottaa. Vasta viime 

perjantaina pantiin hauta paloon. Kun siitä on tervat Oulussa, niin 

silloin tuskin saa enää paistikkaan hintaakaan. Senpä tähden arvelin, 

jotta panen tuon yhden lastin menemään hyvän hinnan aikana. Ruttoon ne 

porvarit laskevat hinnan, lupsauttavat.» 

 

»Väleen se hinta happanee, kun vain alkaa viljemmalta sinne tervaa 

valua.» 

 

»Ei ole sitä mahtia enää tervan hinnassa kuin oli tässä takavuosina.-- 

Paneppas tästä piippuusi.» 

 

»Kiitoksia.--Viisinkolmatta markoinhan tuota silloin kuulutaan 

maksetun.» 

 

»No niin tehtiin. Sillä hinnalla kelpasi kuletella tervaa.» 

 

»Jo vain. Kunpa olisi nykyään kaksikymmentäkään pysyvänä hintana, niin 

johan tuota tyytyisi siihenkin, vaan kun se lupsakehtaa kahdentoista ja 

yhdenkintoista markan korvilla, niin kovin on se rumaa.» 

 

»On niin.» 

 

»Onko miten monta tynnyriä teillä lastissa?» 

 

»Kaksikolmatta se kantaa meidän uusin vene.» 

 

»Se niin--Minä kuletin kaikki tervani Ouluun viime kesänä. Eikähän 

noita paljo ollutkaan.» 

 

»Mitenkäs sinulla nyt hauta joutuu?» 

 

»Se tänään tulee olleeksi viikon palossa, viime sunnuntai-iltana 

sytytettiin.» 

 

»Hyvähän se olikin ilma viime sunnuntaina, tyyni sää.» 

 

»Oli, näin oli tälleen kuin tänäänkin. Ja hyviä säitä nyt on ollut koko 

viikon.» 

 

»Kauniita säitä kerrassaan, lämpimiä ja tyyniä. Viime perjantaina 

rupesi hieman puhaltelemaan auringon laskulla, kun oli juuri saatu 

hauta sytytetyksi, mutta siitä se kuitenkin helpotti ja tyyntyi.» 

 

»Siellä se on haudalla kaikki rahvas?» 

 

»Siellä. Ei tässä kotosalla ole kuin karjakko, renki Jussi ja meitä 

kaksi vanhaa: ruoti-ämmä ja minä.--Jussi oli eilen lastin panossa Erkin 

kanssa ja lähtee Ouluun, niin taitaa nyt lepäillä. Erkki on hakemassa 

morsiantaan.» 

 

»Olisi minulla vähän asiaakin ollut, mahtaisiko Erkki ottaa 

toimiakseen? On näet minulla hyvät piipunvarren luut ja niihin pitäisi 

saada Kajaanista tahi Oulusta uusi letka.--Tuommoiset luut.» 

 

»Ka, minkäpä tähden hän ei ottaisi semmoista asiaa. Kyllä minä toimitan 

Erkille, ja eiköpähän itsekin mahtane kohta tulla, jo ennen puolisia 

läksi.» 

 

»Eipä ole hänestä vuottaa, pitää jo lähteä kotipuoltakin katselemaan.» 

 

»Eihän niihin kiire näin sunnuntaipäivänä.» 

 

»Kiirettä ei kyllä, mutta sitähän sitä pitäisi pelätä ettei kiirettä 

tulisi.» 

 

»Niinpä niinkin.» 

 

Naapurin isäntä pisti kättä, lausui jäähyväiset ja käski Rantalan 

isäntää käymään talossa jaarikoimassa, tämä taas käski vierastaan 

muistamaan jälkiään. Yhdessä astuttiin siitä pihalle ja haasteltiin 

vielä muutama sana. Mutta sitten läksi naapurin isäntä astumaan 

ruispellonpientaretta kotiinsa, toinen tepasteli rantaan tervalastia 

katsomaan. Eihän sillä veneellä mitään hätää tyynellä, eikä ollut 

siihen vettäkään isosti tullut. Isäntä silmäsi järvelle. 

 

»Eipä näy vielä tulevaksi», tuumaili hän. Katseli taivaalle. Ei näkynyt 

yhtään pilveä, ei pienintäkään tuulenkynttä. 

 

»Miten kauan pysynee tyynenä», arveli hän ja läksi astumaan taloon. 

 

Pirttiin tultuaan isäntä otti vaskipuitteiset silmälasinsa akkunan 

keskipuusta ja vanhan »Biblian» nurkasta hyllyltä ja asettui pöydän 

taakse istumaan. 

 

Penkillä uunin luona istui ruoti-ämmä, käsi poskella, nyökytti 

ruumistaan ja hartaudella seurasi hänen ajatuksensa isännän lukua. 

 

Pirtin etehisessä nukkui renki Jussi. Lattialla hän lepäsi leili 

päänalustana, kuorsasi ja puhkaili. Sikeästi miesparka nukkui. 

Väsyttääkin se, kun päiväkauden ja yötä lisäksi telmii lastin panossa. 

 

Yhtä vaatimattomalla vuoteella lepäsi Mustikin Jussin pään pohjukassa. 

Sikeästi nukkui sekin ja näki unta, vinkui ja murisi, nykäsytti 

käpälöitään, olipa väliin laukata kuoputtavinaankin. Hyvä siinä oli 

kärpäsillä oleskella ja rohkeina ne hääräsivätkin. Mustin korvassa, 

nenällä, Jussin otsalla, poskilla ja suupielissä ne pyrisivät 

alituiseen, hypellen ja juosten paikasta toiseen ja pureskellen palan 

sieltä toisen täältä. Musti unimielissäänkin pyristeli korviaan, samoin 

kuin Jussi rypisti otsaansa, nyki suupieliään ja liikautteli päätään, 

vaan eipä siitä apua kärpäsille. Hypähtivät ne vähän lentoon, mutta 

pian uudelleen laskeutuivat samoille paikoin. 

 

Luhdista astui karjakko, Anna Mari, pirttiin ja oli unisen näköinen. 

Hän seisahtui keskelle pirtin lattiaa silmät tiirallaan ja rahmusteli 

päätään korvallisilta päälaelle, siirsi haransa niskaan palmikon alle, 

ja sieltä sitte rahmusteli, aina vähän väliin haukotellen. 

 

»Onko siihen vielä mitä pantavaa tuohon eväsarkkuun vai saapiko sen 

viedä aittaan? Ihanhan tuo varistuu tuossa», lausui Anna Mari, katsoa 

tiirottaen arkkua ovenpielessä. 

 

Kun vanha isäntä sai loppuun lukunsa, painoi hän kirjan kiinni ja 

kielekkeet nastoihinsa ja ripusti vaskipuitteiset silmälasinsa naulaan 

ikkunan keskipuussa. 

 

»Saat sinä viedä sen», virkkoi hän sitte. »Eipä häneen lie enää 

erinäisiä panemisia.» 

 

Isäntä itsekin astui Anna Marin jälessä aittaan. Kaatoi nassakasta 

puteliin eväsviinaa ja pani sen arkkuun. Pihalla seisoi hän hetkisen ja 

katseli järvelle. 

 

»Eipä näy vain vielä tulevaksi», virkkoi hän. 

 

Katseli sitten taivaalle ja ajatteli että kyllä se taitaa tyynenä 

kestää vielä viikommaltakin. 

 

»Oulunjärvellä saavat panna höyryn jälkeen», lausui hän puoliääneen ja 

astui pirttiin. 

 

Jo heräili siitä Jussikin. Nousi istualleen, haukotteli ja venytteli, 

kapsahti sitten seisaalleen ja läksi astumaan rantaan veneen luo. 

 

»Eipä ole vettä paljoa, liekö isäntä käynyt.» Jussi viskasi sen mikä 

siinä oli ja istahti veneen perään, pani tupakaksi ja siinä pannessaan 

tarkasteli melaa ja vaulua, että olivathan ne toki tarpeellisessa 

kunnossa. Kyllä ne olivat.--Erkki se oli vaulun tehnyt, mutta näytti se 

olevan luja, ja melakin oli uusi, vasta toista kertaa käytännössä. 

Jussi sai jo piippuunsa tulen ja johtui muistelemaan ensimäistä 

oulumatkaansa. Pieni poika oli hän silloin ja isänsä kanssa kulki.-- 

Ontojoen koskia kun laskettiin, niin isänsä viiletti ja hän istui 

perässä isänsä tykönä. Isä selitti hänelle siinä laskiessaan, miten 

missäkin korvassa piti laskea, ja hän pani tarkasti mieleensä, jotta 

Oulusta palattuaan osasi Partalan Katrille selittää miten Ontojoen 

koskissa piti laskea... Katrille toi hän ouluntulijaisia, kaksi 

rinkeliä... Silloin oli hänen isänsä talollisena ja Partalan 

naapurina... Katrin kanssa he aina yhdessä oleilivat... 

 

Jussilta oli sammunut piippu. Hän sytytti uudelleen ja silmäsi 

järvelle, mutta ei siellä mitään näkynyt--tiiroja vaan lenteli, 

viiplotteli selällä. Jussi tarttui melanpyyryyn, väänteli ja käänteli 

melaa.-- 

 

»Ontojoen koskissa»--ajatteli hän--»sitä taaskin saa kääntää 

kahmasuttaa ja lyödä loiskautella... Mitähän tuo Katri, kun minä lasken 

Ontojoen kosket... Jos ei olisi näin kevättulvan aika yhä, niin minä 

Kallioisessa sujahuttaisin sitä selkäväylää ... eiköhän Katrilta siinä 

sydäntä purisi!» 

 

Jussi kopisteli piippunsa ja astui veneestä maalle ja loi silmäyksen 

järven selälle, josta näkyi vene tulevaksi. 

 

»Jo tulevat», virkkoi hän ja läksi astumaan taloon ja mennessään 

hyräili: 

 

    eipä olis tarvinnut 

    sen pojan syntyä, 

    joka rakkahimman ystävän 

    minulta valtasi. 

 

»Näkyvät jo tulevan», virkkoi hän pirtissä vanhalle isännälle, joka 

taaskin oli Raamatussa käsinä. 

 

Jussi kävi pöydän taakse ja otti seinältä puikosta kellonsa. Se oli 

»pintelikello». Hän katseli sitä sisästä ja päältä. Kauan aikaa oli hän 

halunnut silinterikelloa. Oulussahan nyt sopisi vaihtaa. Kun hän pani 

kellonsa takaisin puikkoon seinälle, arveli hän itsekseen: 

 

»Etköhän siinä viimeistä yötäsi nappase! Oulusta palattua pannaan 

siihen silinteri riksuttamaan.» 

 

Ovi aukeni ja pirttiin töpösteli etukynnessä Musti, sen jälessä 

vääntäysi Erkki, ja viimeisenä tulla vikelti iloinen ja pieni tytön 

tynkä, mytty kainalossa. Se oli Katri Haverinen Partalan talosta, 

järven selän takaa, Erkin morsian. 

 

»Hyvää iltaa!» toivotti Katri. 

 

»Jumala antakoon!» 

 

Vanha isäntä painoi kirjan kiinni ja nosti sen nurkkaan hyllylle, 

vaskipuitteiset silmälasinsa pani hän naulaan akkunan keskipuuhun ja 

kävi pistämään kättä Katrille. 

 

»Mitä kuuluu?» kysyi isäntä. 

 

Eipä se Katri mitään liikoja tiennyt. 

 

»Käy istumaan, Katri», kehoitti Erkki. 

 

Katri kävi pistämään kättä Jussillekin. 

 

»Terve! Mitä kuuluu?» kysyi Jussikin. 

 

»Eipä mitään liikoja.» 

 

Aamulla ani varhain olivat oulumiehet lähdön puuhassa, isompia puuhia 

eihän niitä enää ollutkaan, sillä kaikki oli jo valmiiksi hankittu. 

Eipä muuta enää kuin eväät, purje, kirves, vitsakimppu, rompsi ja 

sauvomet veneeseen, niin ala työntyä matkalle. 

 

Matkalaiset pistivät kättä isännälle ja lausuivat jäähyväiset, isäntä 

toivotti onnea matkalle ja tervennä palaamaan. Veneesen käytiin, Erkki 

perään viilettäjäksi ja kun oli saatu vene käännetyksi matkan mukaan, 

asettuivat Katri ja Jussi keulaan soutomiehiksi. 

 

Niin sitä nyt lähdettiin matkalle. Milloin ollaan perillä, milloin 

taaskin kotona ja minkälaisten vaiheitten perästä? Eihän sitä vielä 

tiedä. Tyhjänpäiväistä olisi ruveta sitä ajattelemaankaan. Hyvästi jos 

sattuu, niin eihän siinä paljo aikaa mene, koko matkalla kaksi viikkoa 

täältä Ontoselän ranteilta. Vaan jos huonosti sattuu, niin menee siinä 

kolmekin viikkoa ja vieläkin enemmän.-- 

 

Aurinko nousi juuri. Sen punertava laita näkyi metsän yli järven takaa. 

Koko järven selkä oli rasvatyven. Ilmassa ei tuntunut vähintäkään 

tuulen henkeä. Linnut olivat alkaneet viserryksensä, joka vilkastui 

vilkastumistaan. 

 

Veneessä työskenneltiin äänettöminä, ei luotuista sanaa vaihdettu. 

 

Erkki viiletti ja huopasi. Hänestä tuntui niin somalta Ouluun 

lähtiessään. Kun Katri oli hänen mukanaan, sentähdenhän se Erkistä 

tuntui niin oudolta ja mukavalta. Hän vilkasi aina pikimältään matkan 

suuntaa ja sitten katseli Katria. 

 

Kerran oli Katri jo käynyt Oulussa ja silloin isänsä kanssa. Somalta 

hänestä oli silloinkin tuntunut ja mukavalta, vaan ei sentään niinkuin 

nyt, Erkin kanssa lähtiessään. Hymyhuulin hän soutaa liputteli siellä 

keulassa. 

 

Jussi souteli Katrin vieressä ja tähysteli taivaalle tuulen kynsiä. Hän 

päätti niistä, että siitä vielä purkautuu tuulemaan ja perintakaista 

tuuleekin. Joskus hän silmäsi heiluvaa kellon häntää liivillänsä. 

Silloin hän ajatteli, että tullessa se silinteri taskussa riksuttelee. 

 

Soutaa liputeltu oli jo melkoinen taival. Aurinko oli jo kohonnut 

korkealle ja Jussin kello alotti kuudetta tuntia. Järvi oli yhä tyynenä 

eikä tuulen henkeä tuntunut ilmassa. 

 

Mutta jopahan, kun oli vielä soudettu eräitä virstoja, alkoi 

tuulenhenki käydä. Väretäpliä ilmestyi siellä täällä yli ulapan 

edessäkin päin. Niistä näkyi, että tuulenhenki oli takaa. Väretäplät 

laajenivat ja lisääntyivät ja pian ei ollut järven tyvenestä pinnasta 

jälellä kuin pitkiä kielekkeitä saarten ja nienten nenissä. Jussi 

katsasteli vielä. Mutta kun tuuli alkoi yhä viretä, heitti hän aironsa 

Katrille ja rupesi purjeen laitantaan. 

 

»Sata saarta Ontosessa, tuhat nientä Lentuassa, sanotaan. Mutta eiköhän 

nuo Ontosen saaret ja niemet lähde jäämään!» tuumaili Jussi, kun näki 

tuulen yhä virkeneväksi. 

 

»Taitaa ruveta ravakastikin tuulemaan», arveli Erkki. 

 

»Hih! Tuulihan tuota ennen sulan veden aikana!» hihkasi Jussi, kun 

saatuaan purjeen laitetuksi vihuripuuska pullisti purjetta ja tempasi 

venettä kiitämään. 

 

»No, antaapa hänen nyt pyyhkiä!» lausui Erkki lakaten huopaamasta. 

 

Katrikin heitti soutamasta, pani röijyn päälleen, huivin päähänsä ja 

katsoa tiirotti purjeen liepeen alatse, että mitä siellä Erkki hommaa. 

Erkki käski Jussia viilettämään, jotta hän pääsisi Katrin kanssa 

syömään. 

 

Erkki ja Katri söivät siellä keulassa ja olo yksissä eväissä tuntui 

heistä niin mukavalta. 

 

»Kun olisi purjetuulta koko matkan ja vielä palatessakin», arveli Katri 

puheen aluksi. 

 

»Eihän sitä sitten olisi muuta kuin lekittää», tuumaili Erkki siihen. 

 

»Tässä kun viime kesänä», puuttui Jussi puheeseen, »vietiin tervoja, 

niin läksi meidän matkaan Vaalasta muuan ylioppilas, vai maisteri 

mikähän lie ollut--valkea lakki tuolla oli ja tähti otsassa. Sillä oli 

kertoa maailman ihmeitä kosolta ja jos jonkinlaisia. Niinpä hän kertoi, 

että merillä--siellä Amerikan äärillä--tuulee toisissa kohdin yhänne 

päin, ihan ijankaikkisesti, ja toisessa kohdin taas vastapäin. Ihan 

yhtä pohkaa vain kuuluu tuulla tuhuuttavan. Soma olisi kun Luoja olisi 

luonut tännekin mokoman mallin, jotta toista puolta jokea ja järveä 

tuulisi toisaanne päin ja toista taas toisaanne päin.» 

 

»Olisihan se tervamiehen mieleen», arveli Erkki, »Mutta jokohan siellä 

Amerikassakaan silleen puhaltelee.» 

 

»Ka, mitä lie, mutta niin se valkolakki tarinoi. Johan minäkin epäilin 

hänelle, että mahtaakohan, mutta hän ihan tolkussa vakuutti. Ja kuulin 

minä pappilan maisterinkin kerran samaa selittävän rengeille.» 

 

»No, se pappilan maisteri se oli aika mestari kertomaan semmoisia 

kummia, ettei ne mahdu järkimiehen päähän.--Pidähän Jussi vähän ylemmä. 

Anna mennä tuosta tukkilautan päitse,--tukkilautan ja saaren välistä. 

Silleen.--Se pappilan maisteri kerrankin tarinoi, että tämä maailma 

lentää neljä penikulmaa sekunnissa.» 

 

»Kovinhan se sitten menikin mahdottomiin koko maisteri puheissaan», 

arveli Jussi. 

 

»Johan se päätäkin huimaisi semmoinen kiiätys», tuumaili Katrikin. 

 

»Menisihän täällä maailmassa pyllylleen kaikki semmoisessa hujakassa», 

arveli Erkki. »Pian taitaisi pappilan pytinkikin järveen solahtaa.» 

 

»Tuiskonenhan siinä pian mahtaisi tulla», aprikoi Jussikin. 

 

Niin siinä kuvailtiin seurauksia maan kulusta ja tehtiin vastaväitteitä 

muihinkin pappilan maisterin ihmejutteloihin. 

 

»No menehän Jussi syömään, minä viiletän sen aikaa», arveli Erkki. 

»Siinä on pullossa viinaa, kun halunnet ottaa ruokaryypyn.» 

 

»Ankkurin vei!» kuului tukkilaisten huuto. 

 

»Mutta eiköhän olisi parasta laskea päivän puolitse saarta?» kysyi 

Jussi. »Minä luulen, että kun ne saavat tuon varpin kelatuksi, niin 

soutavat uuden saareen, petäjään. Silloin ei enää päästä saaren ja 

lautan välistä. Ne näkyvät pyrkivän saaren suojaan tuulelta. 

 

»Kyllä me kerkiämme siihen heidän ohitsensa.» Erkki viiletti vain samaa 

suuntaa ja katseli tukkilautalla tukkilaisten puuhaa. 

 

Katrikin siirtyi perään Erkin luo. Hänkin katseli lautalle. Siellä 

miehet liikkuivat mikä missäkin puuhassa. Jotkut kiersivät kelaa, 

toiset selvittelivät köysiä, äskeiset ankkurinviejät soutelivat 

takaisin lautalle. Soman näköistä se oli heidän toimensa. 

 

Siitä ei ollut kovin iso aika, kun tukkilaiset lauttoineen olivat 

kulkeneet Partalan ohitse. Olivatpa käyneet talossakin voin ja särpimen 

haussa. Aika velikultia ne olivat. Ilvehtivät ja nauroivat tyttärille. 

Muuan niistä oli ollut pulska ja reipas poika Katrinkin mielestä. Vaan 

ei ollut talollinen, niinkuin Erkki; loismies, mikä lie ollut... 

Semmoiselle ei kannata mennä ... eikähän niihin tukkilaisiin ole 

luottamista... Erkkiin saa luottaa. 

 

»Jopahan soutavat köyttä saareen», tuumaili Jussi. 

 

Vene oli jo sillä välimatkalla, jotta tuuli ei olisi enää vetänyt 

kiertämään lauttaa ja vielä vähemmän saarta päivän puolitse. Erkki ei 

tiennyt mitä tehdä. Viiletti kuitenkin yhä samaa suuntaa. 

 

»Elä tänne laske!» huudettiin lautalta. 

 

Sinne se vene yhä kiiti. 

 

»No voi toljaketta!» kuului sieltä huutoja. 

 

»Mikähän visapää liekään! Etkö älyä, ettei tätä tietä pääse?» 

 

»On mies aika tolvana: ei vieläkään usko, laskee tohottaa vain!» 

 

Erkki oli aivan hämmentynyt. Mutta Jussi kilpasi perään ja laski 

purjeen. Nyt oltiinkin jo aivan lautan luona ja vene kiiti vauhtiaan 

kohti pontutta. Veneen keulan olisi käynyt kurjasti, jollei muuan 

tukkilainen voimallisesti olisi ottanut venettä vastaan ja ohjannut 

pitkin pontutta. Se oli juuri se Katrin pulska ja reima poika, joka 

esti veneen pahki äiskähtämästä. 

 

»Aha, minun henttuanipa siinä Ouluun viedään!» lausui tukkilainen. 

 

»No, tuon tytön kanssa se kuhertelikin, kun ei älynnyt mistä se hotu 

vetää», arveli muuan tukkilainen.-- 

 

»Oletpa tosiaankin moukka mieheksesi, kun pyrit sitä tietä, mitä et 

pääse!» 

 

»Etkö nähnyt että köysi siinä oli edessä?» 

 

»Ka näinhän minä, mutta luulin, että siitä kerkiäisi...», jämästeli 

Erkki vastaukseksi. 

 

»Ihan hupelo se on koko mies», lausui taas muuan tukkilainen, ja toiset 

nauroivat. 

 

Erkki parka oli hölmeissään ja tukkilaiset yhä jatkoivat ivaansa. 

 

Mutta Jussi nousi lautalle ja tervehti sitä pulskaa poikaa. Tämä oli 

Jussin tuttavia ja lisäksi kaimamiehiä,--sukujansa Piipponen. He olivat 

olleet erään vuoden renkinä samassa talossa kirkonkylässä. 

 

»Ouluun menossa», tuumaili tukkilainen Jussille. 

 

»Sinnepäinhän se matka pitäisi», vastasi Jussi. 

 

»Renkinäkö vai kasakkanako?» 

 

»Renkimieshän minä nykyään olen. Minä olen tuolla Rantalassa.» 

 

»Tää on Rantalan miehiä?» 

 

»Niin on. Talon poika. Tää tyttö on--» 

 

»Sen minä kyllä tunnen; se on Partalasta. Kävimme sieltä voin ja 

särpimen haussa, niin näin tään siellä.» 

 

»Eikö me lähdetä, Jussi?» kysäsi Erkki, vaikka hän ei tiennyt, mistä 

sitä nyt pääsisi, kun lautta oli toisella puolen, saari toisella ja 

köysi niiden välissä veneen edessä. 

 

»Elä nyt lähde minnekkään saikkaroimaan!» virkkoi joku tukkilainen. 

 

»Vuotahan», jatkoi Jussi Piipponen toverinsa puhetta, »jotta tää lautta 

kääntyy, niin pääsette menemään ihan hyvästi, ei tarvitse muuta kuin 

purjeenne nostatte ja alatte sojottaa. Väleen tää tästä kääntyy.» 

 

Erkki katseli, että miten se on. Älysikin hän vihdoin, että kun lautta 

pyörähtää alle tuulen saaren suojaan, niin heidän veneensä tulee siinä 

selän puolelle. Erkki rupesi Katrillekin selittämään tätä menoa, vaan 

tukkilaiset olivat jo kerenneet vallata puhevuoron. 

 

»Siinähän olisi meille emäntä.» 

 

»Etköhän jääkin meille, tyttö, emännäksi?» 

 

»Jääpi se Matlena.» 

 

»Matlena», toisti Katri ja nauraa hihitti. 

 

»No mikäs sinun nimesi on?» 

 

Katri ei vastannut, nauraa hihitti, ja katsoi Erkkiä ja sitten kainosti 

silmäpuolellaan tukkilaisia. 

 

»Toroteija», arveli taas joku tukkilainen leikillään. 

 

»Ei sillä niin herrasnimeä ole», tuumaili joku kolmas. »Leena-Kaisa sen 

nimi on.» 

 

»Katri sen nimi on», lausui Jussi Piipponen, joka hieroi kellonkauppaa 

kaimansa kanssa. 

 

»No, eikös siipeen sattunut!» sanoi Leena-Kaisa -nimen keksiä. »Kaisa 

kuin Kaisa.» 

 

»Kyllä Katri minuun suostuu. Suostuthan?» 

 

»Kuka sinusta huolisi! Mutta minun kanssa se Katri lyö ryysyt yhteen. 

Sotkamon pappi meidät vihkii vitsasormuksella, kultasormus laitetaan 

sitten jälestäpäin. Eikö niin Katri?» 

 

Tukkilaiset jatkoivat leikintekoa Katrin kanssa ja Erkki sai vain 

kuunnella kun morsiantaan puhuteltiin. 

 

Mutta Jussit ne katselivat sillä välin toistensa kelloja. Tukkilaisella 

oli patentliivari ja meidän Jussi katseli sitä oikein mielihyvällä. 

 

»No, eikö vaihdeta?» kysyi tukkilainen. 

 

»Ka, saisihan tuota joskus vaihtaakin», vastasi Jussi naurusuin. »Tää 

sinun kellosi on jo vanhanpuo...» 

 

»Vanhako? Vuosikauden on minulla ollut, ja jolta sen vaihetin oli itse 

ostanut kellosepältä. Ja näethän, ettei se mikään vanha ole.» 

 

»Liekö hänessä kaikki värkitkään?» 

 

»No oletko hökelö? Mihinkä siitä olisi mikään päässyt, kun sitä ei ole 

kuin kerran puhdistettu?» 

 

»No niin, saattaahan siinä olla kyllä täydet värkit.» Ja Jussi katseli 

yhä pyöritellen kelloa ja mieli teki. Hän painoi sen korvalleen. 

Raksutteli se oikein komeasti. Ja Jussin rupesi aina enemmän sitä mieli 

tekemään. 

 

»Vaihdetaan pois!» kehotteli tukkilainen. 

 

»Paljopa taitaisit tahtoa päällisiäkin», arveli Jussi. 

 

Kaimamies kuiskasi Jussin korvaan. 

 

»Tuumitaanhan sitten paluumatkalla, pitää jo lähteä taipaleelle», sanoi 

Jussi ja pisti kättä kaimamiehelleen. 

 

Lautta olikin jo kääntynyt, jotta hyvin pääsi lähtemään. Purje ylös 

vain, niin ala taas purjetuulta lekittää. 

 

Erkki oli vähän noloissaan ja häpeissään.--Kun ei saanut totelluksi 

Jussin neuvoa... Ivasivat juuttaat kovasti... »Oletpa moukka 

mieheksesi»... Ne ovat semmoisia irvihampaita nuo tukkilaiset... 

 

Katri muisteli sitä pulskaa poikaa.--Se oli pulskin niistä kaikista... 

Anturasaappaat, joissa oli punaista nahkaa pitkältä varren suussa, 

kultasormus oli oikean käden pikkusormessa, kultanastat oli korvissa... 

Reima mies ... ja siivompi kuin ne muut... »Minun henttuanipa siinä 

Ouluun viedään...» Katria rupesi naurattamaan.-- 

 

»Aika irvihampaita ne ovat nuo tukkilaiset», lausui Erkki Katrille, kun 

näki hänen nauravan. 

 

Jussi muisti patentliivaria.--Siinä se nyt olisi ollut... Mutta kuka 

sitä niin äkiksestä... Taisi olla vain vaihetuskelloja... Kerran 

puhdistettu. Kaikkea muuta! Lie rassailtu hyväksikin... Sitten niin 

paljo välejä äyväsi: viisitoista. Siihen kun vähän lisää, niin saa 

uuden ja hyvän silinterin... 

 

Tuuli oli yhä virennyt. Vilauksella mentiin muitten tukkilauttain ohi, 

jotka jo olivat päässeet saaren suojaan. Eikä ollut kuin sujahuttaa 

Katermaan, Ontojoen niskaan. Talossa ei joudettu nyt käymään 

Katermassa, vaikka useinhan siinä käydään. Ei ollut aikaa nyt hyvän 

purjetuulen aikana. Laskumiestäkään varten ei tarvitse maalle laskea, 

sillä Jussi laskee itse kosket. Mikäs niitä on Jussin laskea, kun on 

monet kerrat kulkenut ja parina kesänä ollut tukinlaskussakin samalla 

joella. Purje laskettiin vain joen niskassa, masto kaadettiin ja 

työnnyttiin suorastaan koskille. 

 

Suituahan se on melkein pahin laskea, vaan hyvästipä tuo meni siitäkin. 

Viimeisessä koskessa, Kallioisessa, käy kova hyöky-aalto selkäväylällä, 

vaan Jussi osasi laskea rantaväylää, mikä on saaren pohjois-puolella. 

Sitä laskiessa pitää varoa, ettei virta pääse kantamaan venettä saaren 

nenään karille. Veden käynti on kova saarta kohti. Niskaan tullessa 

pitää jo puoltaa oikeaan ja sitten panna vene leikkaamaan poikki 

virran, keula kerrassaan kohti rantaa. Mutta sitten taas, kun saa 

virran leikatuksi, pitää arvata oikeassa ajassa ja voimakkaalla kädellä 

kääntää törmälle. Rantasillan kuvetta saa nyt vain antaa mennä 

lojottaa, alaliepeessä puoltaa selemmäksi.--Osasihan Jussi hyvästi 

senkin laskea. Eipä hätää enää mitään. Purje ylös ja myötävirtaan ja 

purjetuulta vilistämään. Pianpa solahetaan taas selkävesille, Sotkamon 

selille höllöttelemään. 

 

Vinhasti vene kiiti Kiimasen ulapalla. Saaret ja niemet jäivät jälkeen 

kunnes katosivat näkyvistä, uudet ilmestyivät ja ne nieli sama kohtalo. 

Salmet jälessä ummistuivat, uudet edessä aukenivat, kunnes nekin 

vuorostaan ummistuivat jälelle jääneinä. Ja venemiehillä ei muuta 

työnään kuin katsella sitä menoa. Monta kertaa olisivat saaneet airolla 

vetäistä, monta hikihelmeä olisi norahtanut ennenkuin olisivat olleet 

täälläkään asti tyyntä tahi laitatuulta soutaessaan. Huolettomina 

istuttiin veneessä, Jussi perässä viilettämässä, Erkki ja Katri 

keulassa. Matka joutui ja kului aikakin.-- 

 

Päivällisen syötyä viiletti Erkki vuorostaan ja Jussi pani nukkumaan 

keulateljolle. Olihan varhain oltu taipaleella, niin että ei ollut 

liiaksi lainkaan jos nyt ummisti silmiään levätäkseen. 

 

Katri istui Erkin luona perässä. Mukavalta tuntui heistä matka, yhtä 

mukavalta, vaikka ei enää niin somalta ja oudolta kuin alussa. Tuottipa 

hauskuutta heidän mielelleen, kun alkoi näkyä muitakin purjeveneitä, 

oulumiehiä. Niitä jo näkyi edellä ja jälessä. 

 

Muuan vene oli aivan lähellä heidän jälessään. Se oli lähtenyt eräästä 

talosta tämän selän rannalla. 

 

Veneestä kuului heleä laulu, laulu laulunsa perästä. 

 

    »Minä tyttö, siivo tyttö 

    siivon nimen kannan, 

    enkä minä joka pojan 

    halatakaan anna. 

 

    Ei oo ruusu kauniimpi 

    kuin tyttö Pohjolassa, 

    eikä muuta tarvita, 

    kun niin on maailmassa.» 

 

Tuokion kuluttua helähti sieltä taas uusi laulu: 

 

    »Tuosta se nyt kulkee poikain polku 

    poikki pellon naapuriin; 

    naapurissa nätti tyttö, 

    hiipaseeko sydäntäs? 

    punasukka, pumpulisukka, 

    hiipaseeko sydäntäs?» 

 

Katri katseli sinne, ajatellen että onkohan sielläkin ylkämies ja 

morsian.--Keulalla istui kyllä miespuolinen henkilö, vaan perään ei 

sopinut näkemään, purje esti. 

 

Ehkä istuu sielläkin morsian, laulelemassa rakastetulleen.--Iloiselta 

vain kuulusti.-- 

 

Sotkamon kirkko saatiin näkyviin, ja korkea uljas Vuokatin harjanne, 

joka oli jo etempääkin näkynyt ja pistäytynyt aina vähän väliä esiin 

muitten vaarojen takaa, näytti nyt kohoavan ihan tuossa lähellä. Matkaa 

oli sinne nytkin kosolta, penikulma ehkä, vaan suuruutensa tautta 

näytti se niin läheiseltä. Järven selkä oli jo soukennut ja supistui 

supistumistaan kunnes se sulkeutui kapeaksi Tenetin virraksi. 

 

»Jussi!» huusi Erkki. »Nousepas laskemaan purjetta, kohta ollaan 

Tikkalanniemen sillassa.» 

 

Jussi nousi, tuppasi unimielissään kätensä molempiin liivintaskuihin ja 

kopeloi vielä povitaskuakin: »...eihän ... niin, untahan se ... äh...» 

Jussi heräsi siinä makeassa uskossa, että hänellä oli taskut täynnä-- 

patentliivareita. 

 

»Ota vastaan purje, niin minä täältä lasken», tuumi Erkki. 

 

Jussi rahmusteli päätään korvallisilta ja lakin alta, kävi sitten 

purjetta laskemaan ja kaatoi maston. 

 

»Olisihan sitä hiukan asiaa Tikkalanniemeen», virkkoi Jussi. 

 

»No, lasketaan törmään. Eihän tuossa viikkoa viivy», arveli Erkki ja 

sillan alatse päästyä käännälti rantaan. 

 

Tikkalanniemen piialle, Susannalle, oli Jussilla kirje, pienoinen mytty 

ja paljon terveisiä Anna-Marilta, Susannan sisarelta. Susanna oli 

Jussin vanha tuttava, hän kun oli piikana Partalassa samana vuonna kuin 

Jussi siellä oli renkinä, vuotta pari ajassa taaksepäin. Tuttaviahan 

olivat siis Susannalle Katri ja Erkkikin. 

 

Susanna, joka muutenkin oli iloinen sielu, tavatessaan tuttaviaan 

kotipitäjästä ja niin hyviä tuttavia, ei ollut vähän verran iloissaan. 

Hän nyt hyöri ja pyöri ja kyseli enemmän kuin kolme suuta kerkesi 

vastata. Jussilta hän enin kyseli ja Jussi se olikin hänen varsinainen 

ilonsa esine. 

 

»Eihän tuo lie niin kiire, ettei kahvia kerkiä?» kysäsi Susanna ja 

laitteli pannua tulelle. 

 

Matkalaiset kyllä koettivat empiä kahvinkeitosta, vaan Susanna vain 

laati ja arveli, että eihän se nyt mikä kiire semmoinen ole, ettei 

kahvia joutaisi vuottamaan. 

 

»Eikähän sitä oulumatkalla niin useasti ole tarjolla», virkkoi hän ja 

puuhaili. Pian hän pyöräyttikin kahvin puhellessaan ja kysellessään. Ja 

oikein kermakahvit hän laittoi ja vielä hommasi emännältä korputkin. 

Jopa leivälliset kahvit se Susanna puuhasi. 

 

»No, Rantalassa sinä, Jussi, olet ollut sitte myötyriään, kun 

Partalasta läksit?» kysyi Susanna. 

 

»Siinä minä olen oleksinut.» 

 

»Etkö sinä puuhannut mökkiä itsellesi?» 

 

»Lie tuo ennen ollut hieno aikomus sinnepäin.» 

 

»Rantalaan se saadaan kohta miniä?»--kääntyi Susanna kysymyksillään 

Erkkiin. 

 

»Ka, tarpeenhan tuo onkin, kun ei ole emäntää talossa», vastasi Erkki. 

 

»No, joko sinä Jussi olet mökin puuhasta kokonaan luopunut?» kyseli 

Susanna taaskin Jussilta. 

 

»Mitäpä hänestä enää...» 

 

»Enää! Mies parhaassa ijässään.» 

 

»Ka, vaan näkyyhän tuo aika kuluvan toisenkin palveluksessa.» 

 

»Ottakaahan kahvia!»--kehoitti Susanna. 

 

»Kiitoksia.--Eihän sitä nyt olisi tarvinnut...» 

 

»No, Erkki.--Ja Katri.--Ota Jussi kahvia.--Ota korppuakin.--No, mitä ne 

pojat Partalassa nyt raataa?» 

 

»Tervahaudalla ne ovat», vastasi Katri. 

 

»No, miltä se Katrista morsianna tuntuu?» 

 

»Ka, miltä tuo tuntunee», vastasi Katri, kainosti nauraen. 

 

»Eikös se Jussi vielä ole löytänyt mielitiettyä?» kysyi Susanna 

Jussilta arasti ja hieno puna nousi hänen poskilleen. 

 

»Mitäpäs se renkimies...» Jussi näytti hyvin rauhattomalta. 

 

Kotvanen oltiin nyt ääneti. 

 

»Ottakaa lisää kahvia», kehoitti Susanna. 

 

»Johan se nyt olisi välttänyt», arveli Erkki. 

 

»Ottakaa vain.» 

 

»Vaan itselle...» arveli yhä Erkki. 

 

»Kyllä sieltä minullekin yltää.--Ottakaa vain.--Ottaisitko, Jussi, 

tuodaksesi minulle Oulusta sievän karttuunihuivin?» kysyi Susanna. 

»Minä annan rahat.» 

 

»Kyllä kai se sieltä tulee, mutta eihän sitä rahaa osaa ottaa vielä, 

kun ei tiedä hintaakaan ja sattuuko mieluinenkaan», arveli Jussi. 

 

»Mieluinenhan se kyllä sattuu, mutta maksan sitten palatessasi, kun 

niin halunnet.» 

 

Kiitokset lausuttiin sitten Susannalle ja heitettiin hyvästit. Susanna 

saattoi rantaan matkalaisia ja toivotti onnea matkalle. Vielä hänellä 

oli yhtä ja toista kyselemistä matkalaisilta heidän lähtiessäänkin. Ja 

kun he olivat jo menossa vähän matkan päässä, kyseli hän vielä. Sitten 

hän pyörähti ja läksi kävellä lipsimään taloon. 

 

»Soma immeinen tuo Susanna», tuumaili Erkki. 

 

»Hyvinhän se on puhelias», arveli Jussi, »eipä outo osaisi luulla häntä 

Anna-Marin sisareksi». 

 

»Kyllä se Anna-Marikin osaa haastella kun vain mieluinen poika sattuu 

haasteltavaksi», virkkoi Erkki. 

 

»Tämä Jussihan se oli Susannan suosikki, kun olivat meillä», tuumi 

Katri leikillä ja todella. 

 

»Jussihan se oli», toisti Jussi melkein nyrehtyneenä. 

 

»Itsehän tuo Susanna kiitti sinua minulle», arveli Katri. 

 

»Niinhän se teki», oli Jussin vastaus. 

 

»Niinhän sitä puhuttiin ihan, että teistä pariskunta tulee», jatkoi 

Erkkikin leikintekoa. 

 

»Puheltiin», vastasi Jussi. 

 

»Saattoi olla puheessa perääkin.» 

 

»Saattoi olla.» 

 

»Senpätähden Susanna kyselikin mökinpuuhistasi.» 

 

»Niinpä niin.» 

 

Eivätpä osanneet enää jatkaa leikintekoaan Jussin kanssa, vaan täytyi 

heidän siihen lopettaa ja alettiin puhella muista asioista, minkä 

mistäkin. 

 

Selkävettä taas laskettiin, Nuasselkää. Tuuli oli vireä ja vaahtopäässä 

kävi aallot. Edellä ja jälessä pilkotti valkoisia purjeita, toisia 

oulumiehiä. 

 

Katri paneusi maata keulateljolle ja sinne kellistyi Erkkikin Katrin 

viereen. 

 

Jussi oli viilettämässä. Purjeen liepeen alta silmäsi hän matkan 

suuntaa ja loi väliin katseen teljolla makaavaan Erkkiin ja Katriin. 

Hän muisti miten he, Katri ja hän, kerran pieninä paitaressuina marjaan 

mennessä eksyivät. Kauan kuleksittuaan ja väsyttyään istahtivat 

muutaman suuren kiven juurelle. Katri itki ja itki hänkin, ja siihen 

molemmat nukahtivat ja vierekkäin he nukkuivat kun etsijät löysivät. 

 

»Yhden talon asukkaita noista tulee, kun metsäkin heidät tuolleen 

kätkee», Katrin, isä sanoi. 

 

Ja niinhän ne myötäänsä hokivat muutkin, että kyllä se Jussi tuon 

Katrin vielä naipi... Paljonhan sitä yhdessä västättiinkin... 

 

Jussi hommasi tupakkia piippuun ja lauleskeli itsekseen hiljaista 

hyräilyä. 

 

Vene kiiti nopeaan. Tikkalanniemi oli aikoja sitten kadonnut näkyvistä. 

Jälessäpäin olivat Vuokatti ja Naapurinvaara. Lähellä ne yhä näyttivät 

olevan, vaan niille oli laskeutunut sinertävä harso. Edessäpäin 

siintävät saaret ja niemekkeet taas selvenivät selvenemistään. Ne 

saavutettiin, sivuutettiin ja jäivät jälelle. Siellä ne sitten taas 

siintivät jälessä tahi kokonaan katosivat näkyvistä.-- 

 

Jussi lauleli perässä yksinäisyyttään, köyhyyttään, toivotonta 

rakkauttaan. 

 

Keulateljolla makasivat Erkki ja Katri. 

 

Erkki oli olevinaan jo Oulussa. Tervahoville hän laski. Tuuli oli 

vastainen, vaan purjeessa sitä laskettiin ja hän viiletti.-- 

Toppilansalmen poikki tervahovin yläpuolelle oli kiinnitetty vahva 

köysi ja sen alapuolella oli pystyssä olevia tukkeja, joitten nenissä 

tukkilaisia seisoi. Jussi käski kääntää venettä, vaan se ei kääntynyt. 

»Laske purje!»--Hän laski, vaan se nousi jälleen itsestään... »Veneesi 

särkyy!» huusivat tukkilaiset, vaan herrat, joita oli salmen möljät 

mustanaan, nauroivat täyttä kurkkua ja kimakimmin nauroi sen porvarin 

puukhollari, jolle he tervojaan veivät. Tulla puksutti höyrykin ja 

laski kohti Erkin venettä ja vihelsi. Erkkiä pelotti, jotta hiki päästä 

valui. Katri tarttui häntä kaulaan ja hän tarttui Katria 

vyötäryksiin... 

 

Katri oli olevinaan tukkilautalla.--Suuri purje nostettiin ja kun se 

oli nostettu, huusivat tukkilaiset: »ankkurin vei!» ja kohta lähti 

lautta menemään kovaa vauhtia. Erkki viiletti. Se komea poika seisoi 

kelalla. Hänellä oli hirveän punaiset saapasvarret. Oikean käden 

pikkusormi oli sormuksia täynnä ja korvissa kimalteli kultanastat. »Elä 

laske», tiuskasi Erkille se komea poika, vaan Katrille hän nauroi. 

Erkki ei saanut pysähtymään. Lautta töykkäsi saareen ja tukit alkoivat 

hajota. Komea poika hyppäsi kelalta, Katria pelotti ja hän jo oli 

putoomassa tukilta. Hän tarttui komeaa poikaa kaulaan ja se tarttui 

häntä vyötäryksiin... 

 

»Taisinpa laskea liian likeltä tuota saarta», tuumaili Jussi; »siinä 

pistää matala niemeke tänne selälle väki pitkälle. Ehkä siitä tällä 

vedellä vielä pääs... jopahan lempsatti kurnasi!» 

 

Vene karahti matalaan, vaan ei tarttunut kuitenkaan. Jysähtihän vain 

siksi, jotta Erkki ja Katri heräsivät. 

 

»Eihän--sitä--vielä--olla...» hätäili Erkki ja silmäili ympärilleen. 

Niin, ei sitä vielä oltu Oulussa, eikä näkynyt mitään köyttä, 

tukkilaisia, herroja, puukhollaria eikä höyryä puksuttamassa, eikä 

ollut mitään hätää. 

 

»Aurinko niin helteisesti paahtanut, että hiki oikein noussut», virkkoi 

Erkki ja pyyhki hihalla hikeä otsastaan. 

 

Katrikin kavahtaessaan töllisteli. Selkesi hänellekin, ettei hän 

ollutkaan missään tukkilautalla, vaan Erkin veneessä, eikä se ollut 

mikään tukkilainen, jota hän kaulasta puristi--(hyi, kaikkea häntä 

näkee!)--vaan hänen oma Erkkinsä. 

 

Kaikki hyvin siis. 

 

»Eikö sitä jo olla kohta Petäisen niskassa?» arveli Erkki, 

haukoteltuaan kylliksi ja selvittyään unesta. 

 

»Eihän tästä pitkältä ole enää, mikä lie parin tunnin matka», vastasi 

Jussi ja katsoi kelloansa.--»Nyt on jo kaksikymmentä minuuttia 

yhdeksättä.» 

 

»Eipä ehditty Kajaaniin tälle vuorokaudelle. Se ei lähde laskumies enää 

koskille», arveli Erkki. 

 

»Eihän se yöllä. Vaan ei meitä hidasta sen enempää jos ollaankin yötä 

Petäisen niskassa», arveli Jussi. »Aamulla ehditään hyvästi Kajaaniin 

siihen kun kanavista pääsee.» 

 

Petäisen kosken niskasta ei ollutkaan pitkälti taivalta Kajaaniin: pari 

lyhyttä kosken korvaa ja virtavettä jonkun verran, pari virstaa ehkä 

yleensä. 

 

»On kulettu hyvästi tämän päivän osalle», arveli Erkki, päästessä 

Petäisen niskaan, jonne muitakin lasteja oli pysähtynyt. »Sattui 

tuommoinen hyvä purjetuuli.» 

 

»Meidän onnella», virkkoi Katri. 

 

»Ainahan se väliin onnensiipi raapasee oulumiestäkin!» arveli Jussi.-- 

 

Paljon oli kerääntynyt veneitä aamuun Petäisen niskaan, kymmenkunta 

venettä. Työtä oli laskumiehelle. Vaan säästi se hänen vaivojaan, kun 

oli semmoisia, jotka uskalsivat jälestä laskea. 

 

Kun ensimäistä venettä lähdettiin laskemaan, teki Jussilla kovasti 

mieli lähteä jälestä. Vaan eipä viitsinyt Erkille esittää. Jos Erkki 

olisi sanonut, että laskehan Jussi, niin kyllähän sitten. 

 

Eihän sitä nyt jären kumma olisi toisen jälessä laskea tuommoisia 

koskia, onhan noita pahempiakin laskettu... Tietäähän tuon, miten 

näissä on laskettava. Petäisessä on pahin paikka ensimäinen korva, 

jonka muuan kivi tekee lähellä rantasiltaa. Siinä pitäisi varoa sitä 

kiveä ja samalla, ettei pääsisi hylkäämään selkä-aalloille. Kuurnassa 

pitää laskea enemmän vasenta puolta, saaren puolta, siellä siinä se 

valtavesi kulkee. Sipisen virtaan tullessa pitäisi karttaa karia, joka 

on vasemmalla. Antaa mennä vain virranselkää ja siinä vähän varoo, 

ettei niemen niskaan kanna--liekö tuo kovin paha siihen kantamaankaan. 

Sittenhän sitä ei olisi enää muuta kuin kanavan suussa. Siinä pitää 

varoa, ettei Koivukoskeen ala niellä ja ettei kiville sorru rannan 

puolella. 

 

»Olisihan tuo soma laskea kerran nääkin kosket», ajatteli lopuksi 

Jussi, istuessaan törmällä ja katsellessaan koskelle. 

 

»Mistä se tää mies on?» kysyi joku Jussilta, seisahduttuaan hänen 

luokseen. 

 

»Olenpahan Kuhmosta.--Mistä sinä olet?» kysyi Jussi takaisin. 

 

»Sotkamosta minä olen», vastasi tämä ja istuutui siihen lähelle. 

 

»Talon miehiä?» 

 

»Ei itsellinen. Kasakkana olen.--Minkäslainen kello?» 

 

»Onpahan tuossa--pintelikello vain», vastasi Jussi. 

 

»Minulla on silinteri--tuommoinen--viidellä kivellä käypä.» 

 

»Valehtelee taas Kusti!» sanoi joku syrjäinen. 

 

»Vaan Kustipa ei valehtelekaan», vastasi Kusti tolkussa ja näytti 

sormellaan Jussille 5 numeroa kapselissa. Jussi ei sitä katsonut, vaan 

kääntyi näkemään, että kuka se puhui selän takana. Katrin kanssa oli 

siinä nuori tytär ja hän se haasteli. 

 

»Jos tunnet, Liisa, numeroita, niin katso eikö ole tuossa viitonen.-- 

Ihan taiten käy tämä viidellä kivellä», oli Kusti tolkussa kellonsa 

puolesta. 

 

»Sinun kellosi ei käy muulloin kuin sinä itsekin käyt», virkki Liisa ja 

iski silmää Katrille. 

 

»Eikö käy?» oli Kusti yhä kellonsa puolesta. »Tää on käynyt...» 

 

»Ikänsä ja viisi päivää», jatkoi Liisa. 

 

»Mene...» tokasi Kusti. 

 

Liisa läksikin nauraen ja löi Katria kylkeen: »tule!» Yhdessä astuivat 

he sitten miesjoukkoon, mikä istui ylempänä törmällä. Siellä istui 

Liisan isä ja Katrin sulhanenkin tuumimassa asioita, minkä mitäkin. 

 

»Pysyyköhän tuo tyynenä koko päivän vai ruvenneeko tuulemaan niinkuin 

eilenkin ennen einettä?» arveli joku ja kaikki katselivat taivaalle. 

 

»Eipä osaa sanoa, mitä ruvennee tekemään.» 

 

»Höyryn jälkeen saa heittäytyä, jollei perintakaiseksi rupea.» 

 

»Seitsemän aikanahan se höyry lähtee ja siihen tuota kerkiääkin nähdä 

minkälaiseksi ilma heittäikse.» 

 

»Näkyy tulevan laskumieskin. Kenenkä vene se on korvassa?» 

 

Läksivät siitä ne miehet, joitten veneellä oli vuoro saada laskumies. 

Mutta Erkki meni Jussin luo kysymään, että uskaltaisiko se Jussi laskea 

jälestä. 

 

»Onhan noita pahempiakin laskettu ja omin nokkinsa», tuumaili Jussi 

vastaukseksi. »Onhan ne Ontojoen kosket...» 

 

»Eihän nää ole toki niitten veroisia», arveli Erkkikin. 

 

»Eihän tuossa maata alemmaksi mene, osaahan tuota toisen jälessä 

viilettää--lasken kun laskenkin.» 

 

Jussi jo seisoi valmiina veneen perässä. Koetteli melaa, että oliko se 

hyvästi, väänteli ja käänteli sitä. Oli se hyvästi. Silmäsi koskelle. 

 

»Eihän tuossa nyt kovin ohrasesti voine käydä toisen jälestä 

laskeissa», ajatteli hän ja taas pyöräytteli ja väänteli melaa, että 

olihan se ainakin kelvollisesti. Oli se. 

 

Lähdettiin. Virta nieli ahnaasti venettä koskeen ja Jussi asettausi 

hyvin tanakaksi. Oltiin nyt jo koskella ja jäpäkästi ponnisteli Jussi 

melassa. 

 

»Siinä se nyt oli Petäinen», tuumi Jussi kosken alla ja katseli 

taakseen. 

 

»Sievästihän se tultiin», virkkoi Katri. 

 

»Mikäs se on tullessa toisen jälessä.» Niin Jussi arveli, mutta 

ajatteli, että tuon jo laskee itsekseenkin. 

 

Kun kerta päästiin Kuurnan niskaan, niin siinä ei ollut kuin pisaus 

sitä tullessa ja se oli viimeinen koski. 

 

»Tuon nyt laskee melkein ummessa silminkin. Niinhän tuo on lyhyt ja 

suora kuin myllyn kuja», sanoi Erkki. 

 

»Eihän se pituudeltaan pilassa ole eikä polviltaankaan», arveli Jussi. 

 

»Tuossa oli paha nousta silloin kuin isän kanssa käytiin», lausui Katri 

Sipisenvirtaa mentäessä ja viittasi niemeen, jonka nenitse virta kulki 

ja teki väkevän korvan. 

 

»Siinä se temppu pelaa, sen niskaan päästessä», arveli Jussi. 

 

»Sinnepähän jäävät kaikki kovat paikat paluun varalle», virkkoi Erkki. 

 

Sievästi oli päästy yläkanavaan, Koivukosken luona. Alakanavaan, 

Ämmäkosken luona, on kulkea sileätä virtaa vain. Mutta siinäkin pitää 

olla tarkka laskeissaan, jottei sorru kostevedelle Kyynärpääniemen 

alla, eikä alakanavan suussa päästä Ämmäkoskeen nielemään. 

 

Kun alakanavasta on päästy, niin eipä ole nyt koskia vähälle aikaa. 

Seitsemättä peninkulmaa on näet taas järvimatkaa, Oulujärveä. Uljaat, 

avarat ulapat, Paita-, Ärjän- ja Niskanselät ovat nyt samottavina. 

 

Ilma oli tyyni ja kaunis. Äijät odottelivat höyryä lähteväksi. Sen 

jälessä aikoivat he ajaa pitkän järvitaipaleen. 

 

»Jos tuosta nyt eräitä markkoja meneekin, niin herrastellenpa pääseekin 

ja joutuisaan eikä tarvitse soutaa kituuttaa saaresta saareen ja 

niemestä niemeen ja viipyä päivittäin järvellä.» Niin arvelivat ukot 

siinä odotellessaan höyryä. 

 

No, terveeksi jääkäät! 

 

       *       *       *       *       * 

 

On Paltaselän ja aukean Ärjäselän välisenä Toukansalmi ja sen oikealla 

rannalla on pieni hiekkarantainen lahdenkaartama, Neuvosenhiekaksi 

sanottu, ja sen äärellä Neuvosenniemen talo. Siinä oli oulumiehiä 

sääpitoa pitämässä. Vieretysten könötti lahden kaarelmassa tervalasteja 

vitsaköydestään kiinni jossakin vaajassa rannalla. Oli siinä niitä aika 

rivi johokkaita, ja siinä oli kiantalaista, hyrynsalmelaista, 

ristijärveläistä, melalahtelaista, varislahtelaista--mene tiedä 

kaikkia! 

 

Toukansalmea kohti kiinnitti höyryvenekin kulkuaan, taistellen 

vastatuulta ja aaltoja vastaan. Sen jälessä tulivat oulumiehemmekin, ja 

hätä ei ollut heillä kaukana. Köytensä natisivat pahasti, saattoivat 

milloin tahansa katketa ja veneet joutua tuuliajolle; veneet raskivat 

aaltojen paiskoessa niitä yhteen. Toisilta halkeili varppeet, toisilta 

musertui kokka tahi hajoili perä, harva taisi pysyä jotakin vammaa 

saamatta. Äijät koettelivat suojella lastejaan parhaansa mukaan. Vilske 

ja huuto siinä kävi, aika meka. 

 

Kuta lähemmäksi Toukansalmea päästiin, sitä laimeammaksi kävi tuuli 

maan suojassa, ja sepä olikin hätäytyneitten oulumiehien avun toivoa 

elättävä tieto. Toukansalmea odotti jokainen kuin rauhansatamaa. Ja kun 

sinne vihdoin viimein pääsivätkin, niin hyvillä mielin erosivat höyryn 

jälestä ja laskivat veneensä Neuvosenhiekkaan, sinne entisten lisäksi. 

 

Tuuli kävi aavan Ärjänselän perukalta. Vimmatusti syöksyi se tietänsä, 

tahtoen temmata kaikki mukaansa. Se pyyhki vedenpintaa ja ajeli 

aaltoja, yllyttäen niitä vastarantojen valloitukseen. Vaahtopäisinä 

kähisten ryntäsivätkin nämä, tuulen aina vain kiihottaessa kohti 

rantoja. Sitä ärhäkämmiksi ja pelottavammiksi ne kävivät, kuta likemmä 

rantaa pääsivät. Jos saivat ryöstetyksi jostakin tukin, hirren, veneen, 

tynnyrin tahi muuta semmoista, kulettivat mukanaan, viskatakseen sillä 

kohtisattuvaa vastustajaansa. Menestyksensä oli toisissa paikoin huono, 

toisissa paikoin saivat ne tyydytystä rajulle vihalleen. Missä oli 

kivikko, kallio- tahi muutoin lujamaaperäinen ranta, siinä ne turhaan 

mylläköivät. Ryntäyksensä aina torjuttiin: vaahtoa ja vettä pirskui 

korkealla ilmaan ja kauas maalle ja aalto oli särkynyt ja palasi 

masentuneena ryömien pitkin rannan pohjaa. Toisia tuli jälessä, ne 

eivät huolineet katsoa edellisensä tappiota, vaan ryntäsivät yhtä 

hurjina rannalle. Sama kohtalo saavutti heidätkin: vaahto ja vesi 

pirskui korkealla ilmaan ja ryntääjä masentui. Turha oli taistelonsa 

näitä rantoja vastaan, vaan taisteltiin yhä vain uupumattomalla 

innolla.--Missä oli rantana hiekkatörmä, siellä oli niillä menestystä. 

Kun ne hyökkäsivät törmää vastaan, niin saivat lohkaistuksi 

hiekkamöhkäleen toisensa perästä. Sitä tehden maanpinta, kun alusta oli 

käynyt ontoksi ja heikoksi, lohkesi ja vieri alas. Puineen, pensaineen, 

kivineen, kantoineen, aitoineen, laihoineen--mitä tahansa siinä sattui 

olemaan--vieri se aaltojen saaliiksi. 

 

Tohisten tunki tuuli metsään ja pakotti puita nöyrästi taivuttamaan 

latvojaan rangaistukseksi, kun estivät sitä täydellä voimalla 

kulkemasta lähellä maanpintaa. Maasta olisi sen ollut hupainen temmata 

roskaa, multaa, vanhoja lehtiä ja muuta keveätä irtonaista tavaraa, 

joita olisi sitten saanut ilmassa pyöritellä. Eräille vanhoille 

hongille ja monelle nuoremmallekin puulle, jotka olivat päätänsä 

pitempiä muita tahi olivat juurensa huonosti maahan tunkeneet, antoi se 

semmoisen tupsauksen, jotta ne ryskyen kaatuivat maahan, jollei 

sattunut tielle joku jykevämpi toveri, jonka varaan saivat jäädä 

nojaamaan. 

 

Pelloilla se tempasi multaa ja kiersi sen korkeaksi pyöriväksi 

patsaaksi, jota kuletteli sitten pitkin peltoa. Ryntäsi vonkuen pellon 

aitaa vasten, kaataaksensa sen. Koetteli vielä pajan, riihen, läävän ja 

asuinrakennusten kattoja irti kiskaista. Jos onnistui, kiidätti sen 

sitten tuota tuonnemmaksi. Viiririukua pudisteli vihoissaan, jotta 

viiri rämisi liehtoessaan sinne tänne ja päätäysi välistä pyöriä 

räklättämään juuri kuin olisi tuullut joka taholta. Pirtin nurkassa 

piti se aika tohinan ja jokaisessa raossa ja lävessä vonkui ja vinkui. 

Etehiseenkin tulla puuskautti ja sysäsi syrjällään olevan korvon, 

maitopytyn tai sangon pyöriä hyrräämään pitkin etehisen siltaa ja 

löytäessään tyhjän kontin tahi vasun tupsautteli niitä paikasta 

toiseen. 

 

Ihmisiäkin, jotka liikkuivat ulkoilmassa, se kiusotteli. Jos he 

astuivat vastaan, tahtoi se pysäyttää siihen paikkaan, jotta töin 

tuskin pääsivät eteenpäin. Jos taas menivät myötä, työnsi se selästä, 

ettei tarvinnut muuta kuin jalkojaan nostella, niin pääsivät 

juoksujalassa eteenpäin. Miesten takinliepeet se pani lepajamaan ja 

koetti hattua päästä temmata. Naisten hameita pullisteli se ja 

hatuutteli, jotta räpse kuului. 

 

Neuvosenniemen pirtti oli täynnä miestä, sääpitolaisia. Rähinä siinä 

kävi semmoisessa miesjoukossa. Puheltiin yleisesti ja yksityisesti. 

Väliin lausueli vain yksi mies, vaan toisin vuoroin pakisi joka suu 

yhtäaikaa, jottei kukaan kuunnellut. Sittenpä saattoi syntyä hetkiseksi 

äänettömyyttäkin, vaan hetipä rupesi pari kolme suuta taas yhtaikaa 

turajamaan. Yhtä asiaa ei pitkään hankailtu ja sopi siinä juoksemaan 

montakin asiaa rinnakkain, jotta ehdittiin puhella jos jostakin. Siinä 

se aika kuluikin jaarikoidessa. 

 

Päivä oli jo kulunut puoleen. Arkku arkun perästä aukesi ja suu ja 

toinen ja sitä tehden useampi alkoi käydä. Jokainen oli pian 

syöntipuuhassa arkkunsa ääressä. Syödessä puheltiin niin paljon kuin 

syönniltä saatiin aikaa. Muutamat olivat hiljaisempia, jotta puhelivat 

matalalla äänellä toverinsa kanssa, toiset rupattivat yhtäläiseen 

lujasti kaikkien kuultavaksi, vaan olipa vielä niinkin sukkelia 

suunsoittajia, jotta joutivat rinnan pitämään yleistä ja yksityistä 

keskustelua. 

 

Ajan kuluessa suu toisensa perästä heitti käymästä, arkku arkun jälestä 

lupsahti kiinni, piippu ja toinen alkoi röyhytä ja hetkisen perästä 

mies, toinen, kolmas ja niin edelleen kaatui ja keskustelu sen mukaan 

hiljeni. Muutamia miehiä vain jäi valveelle veneistä huolta pitämään. 

 

Erkkikin syötyään vääntäysi nukkumaan. Mutta Katri kuleksi Liisan 

kanssa ulkokausteella joutessansa. Eivät he kuitenkaan viitsineet kauan 

siellä oleksia, kun näet tuuli niin jotta hameihinsa tahtoivat 

takertua. Suojaan heillä tuli asia ennen pitkää. 

 

Pirtin etehiseen tultua pystyi Katrin silmään keltainen ovi etehisen 

toisella puolen. 

 

»Tupakoon se tuolla?» viittasi Katri Liisalle. 

 

»Tupa kai», arveli Liisa. 

 

Katri ei siihen heittänyt, läksi katsomaan. Hän raotti ovea ja kurkisti 

sisään. Siitä hän rohkaistui enemmän ja kävi sisään. Tuvassa ei ollut 

ketään, vaan ovi oli auki kamariin, josta kuului raksutus. Katri hiipi 

edelleen ja Liisakin tuli katsomaan, että minne se Katri menee. 

 

Katri teki hyvän päivän tyttärelle kamarissa--se oli talon tytär, 

Reeta. 

 

Reeta vastasi hyvän päivän ja kysyi kuulumisia. 

 

»Eipä kuulu.----Tuoko se nyt on se masiina?» virkkoi Katri ja lähestyi 

varovasti Reetan ompelukonetta. 

 

»Tämähän se on», vastasi Reeta ja rupesi ompelemaan. 

 

»On aika rallatuskoje», arveli Katri. »Niin pistää kiperään, ettei 

silmä erota.--Ei mahtane tulla hyvää jälkeä.» 

 

Reeta näytti ompelusta ja näytteli sitten tarkemmin konettaankin ja 

selitti. Katri ihmetteli lakkaamatta. 

 

Oli sitä nyt Katrilla ihmettelemistä ja niin se häneltä aika kului. 

 

Jussi syötyään kävi rantaan. Viskasi veden veneestä ja katsahti olisiko 

sillä ja muilla veneillä mitään vaaraa ja istui sitten rannalle ja pani 

piippuun. 

 

Ilma myräköi. Ärjä kuohui valkeassa vaahdossa. Rannalle ryntäsivät 

aallot, synnyttivät jyrisevän äänen, aivan kuin olisi ukkonen käynyt 

etäällä. Metsä tohisi. Väliin kuului kova jyräys, kun joku puu kaatui 

tahi maanpinnan möhkäle vieri järveen. 

 

»No, on nyt myräkkä!» kuuli Jussi äänen selkänsä takaa. 

 

Jussi katsahti taakseen. Kusti siellä tuli ja hän istahti Jussin 

viereen. 

 

»Paljoko sinun kellosi on?» kysyi Kusti. 

 

Jussi katsoi ja sanoi. 

 

»Se on kuusi minuuttia jälessä Oulun kelloista», virkkoi Kusti. 

 

»Onko sinun kellosi sitten Oulun kellojen kanssa yhdessä?» kysyi Jussi. 

 

»On. Tämä käy ihan yksissä Oulun horisontin kanssa. Tiedäthän sinä», 

alkoi Kusti selittää, »siellä Oulussa sen tornihökkelin, mikä on siellä 

saaressa, siinä sillan päässä?...» 

 

»Joo, joo.» 

 

»--siitähän tuota mennään sivukin ja sen sillan alatse palatessa--niin 

sen valkean tornitörräkkeen, tiedäthän?» 

 

»Joo, joo.» 

 

»No, siinä nostetaan kahdentoista aikaan semmoinen pallonmöhkäle riu'un 

nokkaan.» 

 

»Yhy.» 

 

»Niin, tässä mennä kesänä--se oli alkukesästä--kun kävin siellä, panin 

kelloni sen mukaan. Talvella käytiin sitten siellä kilpamarkkinoissa. 

Minä ajattelin mennessäni, että annahan näkyä, onko tuo kelloni 

jaksanut seurata. No, ihan täsmälleen se oli pysynyt yksissä, ei puolen 

minuutin eroa, ei vähääkään. Ja se ei ole perätöntä puhetta. Kunhan 

olisi sattunut Tervolan renkipoika olemaan tässä, kyllä se todistaisi. 

Hän seisoi ihan vieressä talvella kun katsottiin palloon!» 

 

Täytyihän nyt Jussin uskoa. 

 

Sitten Kusti kertoi ja selitti Jussille, miten hänen silinterinsä ei 

maksa hänelle mitään. Vaihtokaupoissa oli hän näet niin voittanut. 

Hänellä oli ollut huono »engelsmanni», pahanpäiväinen mukura, ilman 

niitä rämppäkelloja. Sillä hän oli alkanut vaihtokauppansa. Tarkan 

selon antoi hän siitä, minkä sorttisen kellon hän tällä mukurallaan oli 

vaihtanut ja keltä vaihtanut, paljonko välejä antanut, minkä sitten 

vaihtanut sillä, minkä taas tällä, keltä, paljonko välejä antanut tai 

saanut, kaikki tarkoin aina nykyiseen silinteriinsä. »Ja tämä on pätevä 

ja tarkka», virkkoi Kusti lopulta.-- 

 

»Katsohan tuonne selälle», osotti Jussi. 

 

»No, nyt on ihme! Eikö vain siellä ole purjevene tulossa. Paholainen 

itse kai siellä laskee!» 

 

»Pääsisihän se lentämälläkin, mitäs sen sitten purjehtia tarvitsisi.» 

 

»Hulluja nuo lie sitten täydelleen!» 

 

»Mitä lienevät, vaan tulossa ne ovat!» 

 

»Eiköhän siellä miehillä housut lotaja, jos heillä vähääkään järkeä 

lie. Katso, kun ei kun välistä vilahtaa purjetta aallon sisästä! Voi 

polosia!» 

 

»Ne eivät olekaan Nauku-Maijan poikia», arveli Jussi. 

 

»Saapa nähdä, pääseekö tuo onnella», virkkoi Kusti. 

 

»Onneksi on toki tuo purje pieni ja rääsyinen», selitti Jussi. 

 

»Kyllä on miehillä sydän kivestä ja sekin tervattu!» 

 

»Kiireesti tulee!» 

 

»Ihan kuin lentämällä!» 

 

»Eihän noilla enää olisi pitkä matka.» 

 

»Ei olisi, vaan yhä julmemmalta vain alkaa näyttää. Katsohan kun keula 

nousee tojottamaan kohti taivasta ja läiskähtää sitten alas--tuelleen.» 

 

»Molemmat miehet näkyvät olevan perässä. Toinen viilettää ja toinen 

viskaa vettä ihan yhtäläiseen.» 

 

»Siinä on leikki kaukana!» 

 

»On niitä hurjia, kun tuommoiseen Jumalan ilmaan lähtevät.» 

 

»Katsohan, kun vene puikkelehtaa aallolta aallolle.» 

 

»Jo kaatuu...!» 

 

»Ei se vielä, vaikka tänne näyttää.» 

 

»Kunhan se pääsisi tänne lähemmäksi, niin eihän sillä sitten mitään 

hätää olisi mantereen suojassa.» 

 

»Voi hyvänen aika, minkälaista vohkaa se tulee: äsken tuolla kaukana 

pilkoitti ja nyt jo tuossa rantaan pääsemässä.» 

 

Aika vinhakkaa vene laski kohti rantaa. Ponnistella sai mies melassa, 

pitäessään venettä oikeassa suunnassa, josta se pyrki pyörähtämään 

hyppiessään aallon seljältä toiselle kovan tuulen työntäessä. 

Ponnistella sai vesimieskin, sillä aallot yhtäläiseen ropsivat laidan 

yli. Ei siinä oltu leikkimässä, ihan oli tinka työ! 

 

»No pääsihän kuin paasikin onnellisesti. Ei sillä mikä hätänä enää ole 

näin lähellä, mantereen suojassa», tuumi Kusti. 

 

»Eihän sillä», arveli Jussi, »enää ole juuri kovin suurta hätää ... nyt 

se ... jopahan...!» 

 

Vene oli kumossa ja juuri rantaan pääsemässä. 

 

Jussi ja Kusti kilpasivat pieneen veneeseen ja joutuivat kaatuneitten 

avuksi. Miehet nostettiin veneeseen, koottiin tavarat, jotka kelluivat 

veden pinnalla aaltojen selässä, ja kaatunut vene kuletettiin rantaan. 

 

»No, eipä sinne tainnut jäädä muuta kuin suolasäkki», arveli toinen 

kaatuneen veneen miehistä, katsellessaan pelastettuja tavaroita. 

 

»Ja minulta hattu», arveli toinen katsellessaan hänkin tavaroita ja 

siristellessään vettä hihoistaan. 

 

»Jos ei vain nää olisi sattuneet joutumaan niin pian apuun», arveli 

taas toinen, tarkoittaen Jussia ja Kustia, »olisi voinut käydä 

hullummastikin». 

 

»Miksi ette laskeneet ennemmin purjetta? Johan sen olisi saanut?» kysyi 

Jussi. 

 

»No, minä juuri rupesin, vaan oli jo kumossa ennenkuin kerkesin tarttua 

köyteenkään», vastasi toinen miehistä. 

 

»Ei se näkynyt pitkään arvelevan kaatumistaan, ihan se pyllähti äkkiä», 

arveli Kusti. 

 

»No, se tuli semmoinen tuulen puuska ja rumpsautti kumoon ihan yhteen 

sanaan», arveli taas toinen miehistä, tyhjentäen vettä saappaistaan. 

»Se tässä rantaan kääntyessään tuuli hankasen puolelta.» 

 

»Mistä ne on nää miehet?» kysyi Jussi. 

 

»Kiannaltahan sitä oltaisiin.» 

 

Taloon lähdettiin siitä heti kun oli saatu vene vedetyksi maalle ja 

venekaluja kootuiksi rannalle. Pirtissä pantiin kuivamaan kaikki mikä 

oli kuivattavaa, ja kaikkihan sitä olikin. Rahat leviteltiin varovasti, 

taskukellot pyhittiin tarkkaan, kontti ja eväsarkku aukaistiin ja 

tavarat nostettiin pois. Arkkuun ei ollutkaan toki vettä viljalti 

kerennyt mennä. Riisiryynipussin kylki oli vähän kostunut ja joku 

korppu, kartuusitupakat vähän nurkasta, samoin punakantinen 

katkismuskin toisesta kannen laidasta, vaan muu kaikki oli 

vahingoittumatonta. Kontissa oli vesi tehnyt enemmän vahinkoa. 

Leipäkullan--joka pidettiin nyt kontissa kun ouluntuliaiset olivat 

vallanneet arkun--oli se vellonut näökkääksi ja samaan maskiin 

sekoittanut ne pari sikuripötkyä, jotka, tilan ahtauden tähden arkussa, 

olivat saaneet sijansa kontin pohjalla samoin kuin russakkapulverikin. 

 

»Kyllä se tuolla selällä antoi kyytiä. Voi pahuus, kun se kiiätti», 

tuumaili toinen tulijoista, viskatessaan orrelle takkinsa, josta vesi 

alkoi lattialle tippua. 

 

»No, se vei semmoista hamppua, jotta sydäntä mieli viiltelemään», 

lisäsi toinen, levitellessään tupakoitaan ikkunalaudalle 

auringonpaisteeseen kuivamaan. 

 

»Mistä ne nää miehet tulevat?» kysyi eräs, joka nouseskeli nukkumasta. 

 

»Oulusta», vastasivat tulijat. 

 

»Eihän sitä kehnokaan tämmöisellä säällä kule», arveli edellinen, 

pistäen piippuun. 

 

»Kuka se täällä Oulusta kulkee?» virkkoi taas muuan, joka myöskin 

heräili unestaan ja oli saanut puheesta sen verran selvää, että 

keskustelu oli jostakin erinomaisemmasta. 

 

»Päivää!» toivottivat tulijat herääjälle. He olivat tuttavia, samasta 

pitäjästä. 

 

»Terve! Terveisiä Oulusta.» 

 

»No, pahuusko teidät on tänne viskannut? Vai onko siellä ilma jo 

laantunut?--Eihän se mitä! Vielä tuolla tohajaa nurkissa, jotta luulee 

seinäin menevän.» 

 

»Purjetuultahan me olemme tänne höllötelleet», vastasivat tulijat. 

 

»Vieläkö!» arveli edellinen, kaivellen piippuaan. 

 

»Täällä olisi kaupungin tupakoita, kasakkarettinkiä, vaan taitavat 

olla vielä kosteita. Ehkä ne sentään jo palaisivat. Pankaahan täältä 

kaupungin tupakkaa!» tarjottelivat tulijat tuttavalleen. 

 

»Kiitoksia», lausui tämä tupakan pantuaan. »Mitenkä te oikein olette 

tulleet?» 

 

Tulijat kertoivat matkansa ja sattumansa. 

 

 

»Ei sattunut pahemmastikaan», arveli tuttava. 

 

»Eihän se toki käynyt sen nolommasti.--Esa, tulkaahan kaupungin 

viinoille!» käskivät tulijat tuttavaansa. 

 

»Oikein kaupungin viinoilleko tässä pääsi...?» arveli Esa, 

lähestyessään arkkua. 

 

»Ottakaa pois!» kehotettiin. 

 

Esa tarttui pikariin ja ryyppäsi. 

 

»Kiitoksia.» 

 

»Ottakaa pohjaan!» 

 

»Kiitoksia.» 

 

Esa vetäysi takaisin ja puhalsi ensin ja sitten pyyhki etusormenselkään 

mutruilevaa suutaan. 

 

»Tulkaahan tekin ottamaan», käskivät he auttajiansa. 

 

Kusti meni heti ja vetäsi poskeensa ryypyn katkeamatta. »Kiitoksia» 

tuli ihan vääristymättömästä suusta. Eikä Kusti puhallellut, suutaan 

pyyhiskellyt eikä mutruillut. 

 

»Tulkaapa tekin ottamaan.» 

 

»Johan sitä nyt kaikille oulumiehille...» arveli Jussi, vaan otti 

kuitenkin. 

 

»Eihän sitä toki kaikille vielä tule», arvelivat Oulusta palaajat, ja 

kun olivat itse ryypyn ottaneet, panivat tulpan pullolle ja rupesivat 

syömään. 

 

Vaan mies toisensa jälkeen nousi istualleen ja siitä vänkäysi 

seisovalle jalalle. Joku alkoi heti puuhailla tupakaksi, ja 

virkkuluontoinen mies jos oikein sattui ja puhelias, tarttui heti 

muitten puheeseen. Mutta toinen kun oli päässyt seisaalleen, kulki 

penkin luo, vääntäysi istumaan ja haukotteli ja venytteli surkean 

näköisenä. 

 

Oli sitä syönti-aikana puhelemistakin. Nuo rohkeat Oulusta palaajat ne 

antoivat aihetta. Kyseltiin tulijoilta, ja ihmeteltiin ja ihmeteltiin. 

Sitten ruvettiin kertomaan eräistä, jotka niinikään olivat 

jumalattomassa ilmassa uskaltaneet liikkeelle. Kuta muinaisemmassa 

ajassa tapaus kerrottiin tapahtuneeksi, sitä uljaampi se oli. Jokainen 

suu, joka tapauksen oli kertonut, oli siihen lisännyt kaunistukseksi ja 

niin se kasvoi ja varttui, jotta nykyaikana tapahtuneeksi se olisi 

liian komea ja suuri. Jokainen kuitenkin uskoi, sillä olihan se 

mahdollista entiseen aikaan. 

 

Muuan melalahtelainen kertoi Antinlahdessakin olleen tässä takavuosina 

isännän, joka oli ollut mainittava oulussakävijä. Julman vankka mies ja 

sydämetön. Itse oli aina laskenut Oulujoen kosket... 

 

Paljonhan niitä on nytkin, jotka laskevat itse kaikki kosket-- 

kiantalaiset, hurjat, joka mies... 

 

Kyllähän niitä on. Semmoiset, jotka ikänsä ja aikansa rymyävät 

koskivesillä, nehän ne kyllä. Mutta järvikulussa se samainen isäntä oli 

ollut mato. Kun vain lie ollut purjetuuli, niin hän kuului laskeneen, 

tuuli sitten kuin kovasti tahansa. Sitä kummaa ei kuulu nähdyn, jotta 

hän olisi tuulen takana ollessa sääpitoa pitänyt. Päänsä vaan aina oli 

kuitenkin pelastanut eikä äyrin vahinkoakaan koskaan saanut. Yhden 

kerran oli omaan rantaan pääsemäisillään tuuli tupsauttanut veneen 

kumoon. Mutta ei sattunut hänellä silloin olemaan suoloja eikä jauhoja. 

Sukka, johon oli sitonut potaatin siemenet, mitkä oli Oulusta saanut, 

painui järven pohjaan, mutta sukeltamalla saatiin sekin ylös.--Niin hän 

aina vain laski ja onnella laskikin. 

 

»Onhan ne entiseen aikaan olleet uljaita, uljaampia kuin nykyajan 

kansa, ja lie heillä ollut omia konstejaankin», arveli joku. 

 

»Olihan sillä vanhalla kansalla sitä sanan mahtia...» 

 

»Liekö se avittanut, vaan kun ovat olleet voimakkaampaa ja uljaampaa 

väkeä, se tuo lie syynä.» 

 

»Mutta mitä hän niillä potaatin siemenillä teki?» 

 

»Ka kylvi, ja siitä se levisi potaatinviljelys tämän järven rannoille.» 

 

»Vai hän se ensinnä?» 

 

»Hän, ja siitä se levisi...» 

 

Siitäpä johtui nyt uusi puheaine. Potaatin viljelyksestä, mistä se on 

alkujaan ja miten se on kulkeutunut Suomeen ja kunkin kotipitäjään, nyt 

puheltiin. Jussi tiesi kertoa potaateita kasvatetuksi Amerikassa ja 

sieltä tulleen Englantiin. Siellä Englannissa muuan herra, joka niitä 

ensinnä kylvi, oli syksyllä pitänyt suuret kestit, ilosta kun oli 

saanut potaatinsiemeniä. Kesteissä oli ruuaksi potaattejakin. Mutta kun 

herrat rupesivat niitä syömään, niin irvolleenpa suunsa vääntyi. Talon 

herra, ollen äkkinäinen, oli keittänytkin potaatin nuppuja. 

 

»No, herroilta jäi syönti sikseen?» 

 

»Paljon voin ja sokerin uhalla koettivat nieleskellä niitä.» 

 

»Liekö tuo totta?» arveli Erkki. 

 

»En tiedä, se meidän papin poikahan se haasteli tuota erään kerran.» 

 

»Minkätähden se ei saattaisi olla totta, erehtyyhän ne herratkin sen 

verran», arveltiin yleiseen.-- 

 

»Kuka se niin rikas?» kysyi kovalla äänellä joku, joka oli ottanut osaa 

keskusteluun potaatin viljelyksestä, mutta puuttui nyt muuhun 

puheeseen, jota oli kuunnellut toisella korvalla. 

 

»Meidän entinen herrastuomari.» 

 

»On meidänkin pitäjässä muuan rikas, ja onkin oikein uhma rikas», 

arveli joku kiantalainen. 

 

»Niin, Jörön ukko», jatkoi toinen kiantalainen. »Sillä niitä on rahoja. 

Eipä hänellä muuta ole työnäkään kuin muutella niitä kuopasta 

kuoppaan.» 

 

»Kuopassako hän niitä pitelee?» 

 

»Kuopissahan ne vanhat miehet niitä pitelevät, petäjikössä puitten 

juurilla ja kivien alla. Sitten niitä muuttelevat aina uusiin kuoppiin, 

jottei keksittäisi heidän kätköjään. Näin minä kerran kun se Jörön ukko 

tuli metsästä ja kantoi rahojaan kotia. Oli vanha saapasrähjä, joka oli 

hänellä täynnä rahoja. Siinä oli homehtunutta hopeaa kosolta. Kuinka 

monta saappaan täyttä liekään hänellä.» 

 

»Mistä hän niin oli koonnut?» 

 

»En tiedä mistä hän lie keräillyt. Silloin entiseen aikaan terva oli 

korkeissa hinnoissa ja silloin nuo kuuluu eloakin kuletelleen 

myötäväksi, niin lie sen aikuisia saaliita.» 

 

»Siunaupi sitä eräille sitä rahanroskaa.» 

 

--»Tuon Paltamon rovastinhan ne kehuvat olevan äveriään. Sillä on 

suuret tulot.» 

 

»Liekö nuo kovinkaan.» 

 

»Saattaa olla suuret tulot, mutta Paltamon rovasti on vain mökkiläinen 

Limingan rovastin suhteen!» Niin arveli muuan vanha liminkalainen, joka 

oli nyt renkinä Hyrynsalmella. »Limingan rovastilla on enemmän tuloja 

kuin senaattorilla.» 

 

»Niinkö se on suuri pitäjäs?» 

 

»Niin. Se oli Viikkosanomissa, että Limingan rovastilla on enemmän 

tuloja kuin senaattorilla.» 

 

»Kelpaa sen elellä!» 

 

»Vaan taitaisipa saada panna Paltamon ja Limingan rovastin 

kymmenvuotiset tulot yhteen, eikä sittenkään tulisi niin paljon kovaa 

kokoon, jotta vastaisi Pärpuumin rahoja.» 

 

»Hyvinkin saisi. Liivinsä taskussahan jo Pärpuumi toki semmoisen summan 

pitää.--Saisi panna Oulun kuvernöörinkin tulot lisäksi, eikä sittenkään 

riittäisi.» 

 

»On sitä sillä miehellä holetta.» 

 

»Entäpä Kanteliinilla?» 

 

»No, ei se ole köyhä poika hänkään.» 

 

»Kumpi heistä lie rikkaampi?» 

 

»Kukapa hänet tiennee--vaan köyhiä ei ole kumpikaan.» 

 

»Ne ne ovat Oulun kaupungin rikkaimpia porvareita.» 

 

»Ja Älliini eli Nelmanni--mikä se on--rahallinen talo on sekin.»---- 

 

Niin sitä syödessä siinä puheltiin ja puhellessa jouduttiin asiasta 

toiseen.--Vaan mies ja toinen taas pisti puukkonsa tuppeen, ryyppäsi 

vielä kerran piimää, pyyhki käsiselällä suutaan, siirtyi arkun äärestä 

ja alkoi hommata tupakkaa piippuun. Piippuja aina useampia alkoi 

röyhytä ja arkun kansia lopsahteli kiinni. 

 

Ulkona pauhasi myrsky, telmi ja ryski. Kolme vuorokautta tuuli yhtä 

pohkaa. Puolipäivän ja sydänyön aikaan se vähän laantui, vaan ei niin 

paljoa, että olisi kyetty liikkeelle. Ei auttanut oulumiehillä muu kuin 

odottaa ja odottaessaan syödä ja nukkua. Neljäs vuorokausi oli 

kulumassa. Puolipäivän aikana purkausi tuulemaan niin rajusti, jotta 

eipä koko aikaan niin. Sitte se heitti. Se oli ainoastaan lyhyt 

puuskaus, viimeinen hyökkäys, jonka jälkeen se masentui, ja siitä se 

laantui laantumistaan. Heti puolipäivän jälkeen oli jo melkoisesti 

tyyntynyt. Viiri harvasteeseen vain kääntelihe ja kääntyessään 

vingahti. Metsäkin oli lakannut tohisemasta ja puunlatvat vitkalleen 

vain huojuivat. Vaahtopäiset aallot Ärjällä kävivät harvemmiksi ja 

jyminä taukosi vähitellen. 

 

Ja nyt päivällisen syötyään matkalaiset eivät panneetkaan enää maata. 

He kuleksivat ulkona, tähystelivät taivaalle ja järvelle ja jokainen 

arveli, että kyllä se siitä yöksi tyyntyy kerrassaan. 

 

Mutta jo kotvasta ennen iltasta kävikin ilma ihan tyyneksi. Ärjä oli 

asettunut. Loikka, mikä suurilla selillä käy vielä kauan myrskyn 

jälkeen, vieri tyynenä ja rauhallisena ja synnytti rannoilla hiljaisen 

loiskeen. Oulumiehet hommautuivat taipaleelle. Arkut ja muut kampsut 

kannettiin veneisiin, ja sitten matkalle. Melske nyt kävi rannassa ja 

porske veneitä työnnettäessä väljälle vedelle ja käännettäessä matkan 

mukaan. Vakavasti kulki joka vene tietänsä, ja oli sitä tiessä 

leveyttä ja pituuttakin oli. Ärjä levisi laajuudessaan: siintävissä 

olivat rannat edessäpäin ja vasemmalla, jopa muutamassa kohdin 

näkymättömissäkin. Uljas ulappa. Suurellinen ja kaunis rauhallisen 

tyynenä, uhkea ja pelottavan mahtava--nimensä kaltainen--rauhatonna, 

aallokkaana. 

 

Kohtapa Neuvosenniemestä lähtien on Arjan pohjoisena äärenä sileä, 

kallioinen ranta, Härkörannaksi sanottu, kulkijain pelokki, niin 

tukkilaisten kuin tervamiestenkin. Yhtenään vain sileää kalliorantaa, 

ei saarta yhtään edustalla, jotta tuuli ja aalto pääsee aina ulapan 

äärimmäisestä lahdelmasta esteettömästi ja täydellä voimalla ryntäämään 

rantaan saakka. Mihin siinä suojansa ottaa myrskyn syntyessä?--Monet 

tukkilautat ovat siihen hajonneet, vaan useita veneitäkin on se ranta 

jo niellyt ahnaasen kitaansa. 

 

Pitkin Härkörannan kuvetta kulki matkue vitkalleen ja vakavasti. Pitkä 

liuta siinä nyt oli tervaveneitä. Enimmäkseen ne kulki jälekkäin, 

vaikka väliin oli pari ja kolmekin rinnakkain, kunnes niistä joku 

joutui edelle ja niistä kahdesta taas toinen sortui jälkimäiseksi. Tämä 

ei tapahtunut minkään kilvotuksen takia, vaan muutoin nyt siinä 

soudellessa sattui silleen. 

 

Niin suuressa joukossa kun kuletaan, niin aina siinä puhellaankin 

jotakin--jollei vaan ole vastatuuli soudettavana, sillä silloinhan sitä 

ei jouda työltään rupattelemaan. Lähellä kulkevain venekuntain kanssa 

tavallisesti haasteltiin, vaan tuon tuostakin hihkastiin sana ja kaksi 

ja väliin pitemmältäkin johonkin ulommaiseenkin veneeseen. Heläyttipä 

joku »poika huoleton, nuori ja naimaton» iloisen laulunkin, laski sen 

ilmoille jotta raikui. Kaiku rannoilta kertoi laulun, yhtä uskollisesti 

kuin muunkin puheen ja airojen loiskeen sekä hankasten kitinän. Vaan 

matkan eestyessä erkanivat veneet enemmän toisistaan, jotta matkue 

muodostui pitkäksi jonoksi. Haastelu kävi hiljaiseksi ja harvemmaksi, 

työ jatkui yhä uutteruudella ja hartaudella. Kustin ääni vain enää 

kuului kaikkialle ja hän se vielä tuontuostakin heläytti laulun, 

milloin rakkaudenlaulun, milloin sotalaulun. 

 

    »Vilu on niin vihava 

    rakkaus on lämmin, 

    milloin lienee kullan kämmen 

    korvan alla lämmin.» 

 

Semmoisen hän lauloi ja sitten taas: 

 

    »Kaakkuri, kaakkuri katolla laulaa, 

    kuohuva koski se aalloilla pauhaa; 

    elä ole kultani ylpeä, 

    sillä nuoruuden aika on hempeä.» 

 

Vaan sitten hän laulaa lasketteli pitemmän sotalaulun, hoilasi, jotta 

raikui järven rannat: 

 

    »Kesäkuulla lämpimällä, iltapäivällä ihanalla, 

          rituraturaa. 

 

    Alkoi sota ankara, josta ma tahdon laulella, 

          rituraturaa. 

 

    Engelsmanni ylpiä, tahtoi meitä hylkiä, 

          rituraturaa.» 

 

Vaikeni vihdoin Kustikin ilon pidännästä eikäpä nyt kuulunut enää muuta 

kuin airojen loiske ja hankasten kitinä. Kotvanen oli jo soudeltu ja 

taivalta tehty melkoisesti, toista penikulmaa. Aurinkokin oli kerennyt 

jo laskulleen. Hohtavina rusottivat pilvet taivaan rannalla ja järven 

selälle syntyi pitkä rusottava juova, joka kiemuroi tuhansina mutkina 

tyynen loikan käydessä. 

 

Mutta ei ollut päässyt aurinko täydelleen mailleen, ennenkun alkoi 

pieni väre-aalto käydä loikan selässä. Näytti rupeavan tuulemaan-- 

pilveenhän tuo aurinko laskikin. Jokainen silmäili rauhattomin katsein 

väreen käyntiä ja tarkasteli pilviä taivaalla. 

 

»Kyllähän se siitä taas heittäikse tuulemaan», arveli kukin mielessään. 

 

Kun oli päästy lähelle Kuoston saarta, kävi ilmanhenki tuntuvaksi ja se 

oli hankavastainen. Pian vireni se ja alkoi tuulla semmoisella 

voimalla, jotta sounti kävi raskaaksi. Silloinpa suuntasivat veneet 

kulkunsa saarta kohti ja sen suojarannalle täytyikin heidän pysähtyä. 

Kovin ankara ei tuuli ollut, vaan ei sitä jaksanut soutaa. Siellä se 

nyt taas tuli sääpidon pitäminen uudelleen. Eipä muukaan auttanut ja 

tyytyä siihen täytyi. 

 

Saaressa ei ollut pahastakaan asuntoa, ei kalasaunaakaan, senpätähden 

ukot alkoivat kiireimmän kautta hommata nuotioita. Ei lämmin luita 

riko, varsinkin kun viileinä ja tuulisina kevätkesän öinä asuksii 

työtönnä ilman avarassa tuvassa.--Kauan ei viipynytkään ennenkuin kaksi 

uljasta rakovalkeaa oli palossa. 

 

Illallisen syötyä asettuivat ukot honkavalkean ympärille istumaan, 

tupakoimaan ja juttelemaan odotellessaan tyyntä. Ja yhä sitä juttua 

kesti, kesti köytenään. Tokihan sitä kesti semmoisessa miesjoukossa, 

josta useimmat olivat tehneet kymmeniä oulumatkoja. Yhtä ja toistahan 

sitä on saanut matkoilla nähdä.-- 

 

»Missä sitä niin?» 

 

»Siinä se oli kauppatorin laidassa semmoinen vaatteesta kyhätty huone, 

jossa ne kujeilivat.» 

 

»Niin pöytääkö kannatteli nenällään?» 

 

»Ihan. Molemmin käsin nosti jaloista pöydän koholle päänsä korkuiselle, 

asetteli sitten yhden jalan nenälleen ja siinä se sitten pöytä lekkui 

ihan käsin pitelemättä.» 

 

»Olin minäkin kerran siellä maneesissa--vai miksi ne sanoo 

kaupunginpäässä sitä pitkää rakennusta, jossa ennen oli sotamiehet. 

Siellä sitä näki jos jonkinlaista peliä. Siellä näet oli ihmistä ja 

hevosta, jotka tekivät semmoisia kujeita, jotta ne nyt vasta oli. Ihan 

ihmeitä siellä näki. Muuankin niistä konstin näyttäjistä kun lähättäysi 

ilmaan, niin liki kattoa kävi ja kaksi kertaa heitti tullessaan 

kuperkeikkaa ja sitten kiepsahutti seisaalleen maahan, käpälilleen kuin 

kissa.» 

 

»Onpas se ollut!» 

 

»Ja siellä nyt näyteltiin--osaa niitä nyt kertoa! Eihän niitä uskokaan, 

kun ei lie nähnyt.» 

 

»Kävin minäkin kerran siinä maneesissa, vaan siellä silloin pelattiin 

oikeata tiatteria.» 

 

»Minkälaista se oli?» 

 

»Siinä kuvailtiin suutarin pojan naimaan lähtöä.» 

 

»Katsohan! Kaikkia ne kummittelevat.» 

 

»Siinä se poika läksi naimaan muutamasta talosta. Mutta kun tuli sinne, 

niin siellä jo sen tytön häitä vietettiinkin.» 

 

»Tyttö oli jo keretty toiselle antaa?» 

 

»Toinen jo oli korjannut tytön. Siitäpä kovin sydäntyi suutarin poika, 

suuttui, jotta rakensi toran ja tappelun, särki ikkunat, kaatoi pöydät 

ja piti aika mekaa.» 

 

»No, mikä siitä?» 

 

»Mikäpä kuin nolona ja vahvalla pelolla kotia marssimaan.» 

 

»Tietääpä tuon!» 

 

»Mutta ne häät, ne nyt oli niin kuvailtu, ihan kuin häät ainakin. 

Siellä syötiin ja tanssittiin ja viululla soitettiin. Ja suutarin koti 

oli kuin konsanaan, suutaripöytineen ja muine kaluineen; kaikki metsät 

ja koko ajatus ihan kuin elävä.» 

 

»No, on sitä jotakin. Mistä ne silleen keksivätkin semmoista?» 

 

»Niitä on kirjoja, painetuita kirjoja oikein. Olen minä tämänkin 

lukenut kirjasta. Meidän papin pojalla on semmoinen kirja.» 

 

»Nummisuutarit oli sen nimi.» Jussi se niin sanoi ja hän sitten 

tarkemmin kertoikin. Se joka oli nähnyt näyteltävän sanoi aina, että 

niin se oli kuin Jussi kertoi. 

 

»Vaan tiatteriako vai mitä meininkiä lie ollut, jota ne pitivät tässä 

yhtenä kesänä siinä Kirkkotorilla?» arveli Erkki, kun Jussi oli 

lopettanut kertomuksensa. »Siinä oli summaton joukko rahvasta. Ensin 

soitettiin ja sitten muuan herra siellä keskellä toria alkoi saarnata 

pomiloida, mitä lie saarnannut, en ymmärtänyt koko kieltä. Hänen 

vieressään oli suuri tötterö, vaatetötterö, eli niinkuin suuren suuri 

rinuliini. Se rinuliini sitten sen herran saarnatessa valahti alas ja 

sen sisästä muljahti korkean kiven päässä oleva ihmisen pää, vaskinen 

vai mitä ainetta lie ollut. Ja sitten ne herrat huusivat, jotta se 

vasta mölä oli. Laulettiin ja saarnailtiin siinä vielä ja sitten se 

ihmisjoukko hälveni ja siihen se jäi se ihmisen pää ja siinä se näkyy 

vieläkin olevan.» 

 

»Ei se tiatteria ollut», selitti Jussi. »Muistopatsasta ne ovat 

vihkineet. Se on muistopatsas, mikä on siinä torilla.» 

 

»Mitähän lie sitten ollut. En minä saanut hänestä eloa enkä ymmärrystä 

koko menosta», tuumi Erkki. 

 

Silleen jatkui keskustelu muisteloista oulumatkoilta. Vaan moni oli jo 

vaipunut pitkälleen honkavalkean ääreen, nukahtanut piippu suuhun, ja 

yhä useampia vaipui. Puoliyön tultua ei enää kuulunut puhelua: uni oli 

vallannut miesjoukon. Aaltojen kuohunta kuului vastarannalta, yörastaan 

liverrys humajavasta metsästä, hiljainen loiske veneitten luota, ja 

palavan nuotion luota kuului kuorsaus, vaan myöskin hiljainen laulun 

hyminä. 

 

Liisa valvoi vielä, istui makaavan Katrin vieressä, neuloi sukkaa ja 

lauleli hyräili: 

 

    »On virran vierevän rannalla 

    minulla mielipaikka; 

    somasti metsä huokuvi, 

    kova on virran valta. 

 

    Mä kerran kera kultani 

    siell' istuin leikitellen; 

    kannolla kuusen katkaistun 

    puhuimme kuiskutellen.» 

 

       *       *       *       *       * 

 

Kohta kun Oulujoki on leveänä virtana alkanut niellä Oulujärven vesiä, 

polvistuu oikeanpuoleinen ranta ja polvekkeesen syntyy laaja pyörre ja 

sen taakse pitkä tyyni lahti. Pyörteellä on sopiva satama 

höyryvenheille, oulumiehille ja lankkulautoille. 

 

Tällä kertaa oli Pyörre melko tyhjänä ja liike siellä hiljaista. 

Muutamia lankkulauttoja ja pari kolme lankkulastia, jotka tekivät 

lähtöään koskille. Olihan nyt vielä niin alkukesä ja pitkälliset 

vastatuulethan nyt pidättivät ylhäältä tulijoita. 

 

Viikkokausi on vierryt siitä, kun jätimme matkalaisemme Kuostonsaareen 

sääpitoa pitämään, eikä heitä vielä ole Pyörteellä näkynyt. 

Oikisuunnassa olisivat jo aikoja sitten olleet ja menneet--niin, 

oikisuunnassa jo palaileisivat Oulusta. 

 

Kaunis oli nyt sää ja tyynenä lepäsi Niskaselkä. Kaukana selällä laski 

höyry-alus, näytti vain pieneltä mustalta pilkulta, josta korkeana 

patsaana kehosi savu ja kaatui ilmaan pitkäksi juovaksi. 

 

Jälessään oli höyryllä kaksi lankkulotjaa, jotka tyhmän näköisinä 

seurasivat nenästävetäjäänsä, vaan lotjien jälessä johotti tervaveneitä 

kahdessa pitkässä rivissä. Siellä ne olivat meidän matkalaisemmekin. 

Virran niskaan päästyä hylkäytyivät veneet höyryn jälestä omin nokkinsa 

Pyörteelle laskeakseen. Peräkkäin soluivat ne virtaan ja toinen 

toisensa jälestä pyörähtivät Pyörteelle. Kuta tottuneempi mies melassa, 

sitä sievemmin pyörähti venekin Pyörteelle, vaan äkkinäisen käsissä 

sorti sitä virta kauas alas tahi joutui se virran jamaan, josta oli 

vaikea soutaa kiskoa pyörrevedelle. 

 

Pyörteelle päästyä ryhtyivät ukot kiireimmittäin varustelemaan 

veneitänsä rapeilla ja hatuilla, sillä oli päivää vielä siksi jälellä, 

jotta hyvästi kerkesi Niskakoskelle, vaikka menihän sitä 

varustellessakin kotvaselta aikaa, vaan sittenkin... 

 

Kaikki oli varusteltu mikä oli varusteltavanakin: räpeet sidottu 

laidoille, hatut keulaan ja vaulu melassa voideltu. Laskumiehet 

laittausivat veneisiin. Nimismies seisoi rannalla, merkitsi jotakin 

kirjoihinsa--veneitten ja tervatynnyrien luvun--ja katseli, jotta 

kävihän kaikki järjestyksessään, sitte läksi astumaan kädet selän 

takana ja kepillä napsi kinttujaan. Vene toisensa jälestä kääntyi, 

työntyi virtaan ja virran selkää kulki johotti kohti Niskakosken suuta. 

 

Jo etäältä näkee kosken hyrskyä, näkee vaahtopäisten aaltojen käpryt 

hyppiä puikkelehtavan, aallon nukkain vaan pistäyvän ylös, ikäänkuin ne 

vilkaseisivat, että missä asti ne tulevat. Täällä tullaan, tullaan 

tasaisesti vaan aikalaista vauhtia puskiessa vikevän virran, jolle on 

airot vielä apuna ja laskumiehen huoparinkin. Laskumies istuu perässä, 

huopailee, tupakoipi ja puhelee venemiesten kanssa, silmää matkan 

suuntaa ja ohjailee venettä selkävedelle. Kosken kohina jo kuuluu ja 

hyöky näkyy isommasti. Vikevämmäksi käy virta ja vene kiihtyy 

kulussaan. Kosken kohina muuttuu pauhuksi, koventuvaksi pauhuksi ja 

korkealle syöksyvien aaltojen taistelu näkyy täydessä uljuudessaan. 

Laskumies lakkaa huopaamasta, vetäsee vielä muutamia henkisavuja ja 

kopistelee piippunsa. Vinhakasti rientää vene kohti ankaraa kuohua, 

kiitää nyt kuin taisteluhalusta kiihtynyt. Laskumies silmäilee 

koskelle, silmäilee tyynesti ja valmistaikse asentoon. 

 

Virta nielee ahnaasti venettä--keula laskeupi--huh!--Aallot kuohuvat 

kahta puolta, nuoleksivat veneen kylkiä ja käpryistä vettä riipsahtelee 

laidan yli. Suuri aalto ropsauttaa veneen keulaa vasten, vaan siitä ei 

mitään--vene kiitää, kiitää kuin myrsky, kuin vimmastunut myrsky, 

halkoo hurjistuneet aallot ja laskeutuu voittajana, vammattomana 

tyyneen virtaan.--Siinä se oli korva, pöläys vaan. 

 

Sielläpä on nyt toinen vene vuorostaan. Hei, kun aallot jakelevat sille 

iskujaan. Ne töykkivät sitä kokkaan, ropsivat kylkiin ja roiskuu vesi 

vaahdossaan korkealle ilmaan. Äkkiä aalto hyökkää kohti keulaa, 

kohottaa sen harteillaan korkealle ilmaan, luiskahtaa kumarruksissaan 

veneen pohjaa perään ja kohottaa sitä vuorostaan korkeuksiin ja syöksyy 

silloin keula syvyyteen aallon pohjaan, jottei näy kuin perää 

hiukkasen. Sieltä se taaskin ilmestyy ja kiitää huolimatta kuohujen 

ryntäyksistä aallosta aaltoon. Ja pian on sekin murtautunut ankaran 

vastustajansa läpi ja kulkee tyyntä virtaa. 

 

Virta kulettelee venettä ja soutaja lisää vauhtia. Jo näkyy kuohu 

uudesta korvasta, aallot hyppiä puikelehtavat. Kohinaa kuuluu, kuuluu 

pauhua jälestä ja edestä. Vene rientää, yltyy menossaan. Tuossa on 

karille sortunut lautta,--se näyttää nousevan ylöspäin karineen 

kaikkineen ja talot ja metsät, koko manner näyttää vain tuosta 

vilistävän. Tuossa sauvoo muuan vene rantaa pitkin. Kovasti ukot 

työskentelevät, kiivaasti he menevätkin, vaan menevät rannan kanssa 

rinnakkain, noin menevät--tuonne--tuonne--ja meitä lähestyy kuohu. 

Näyttää kuin vedenkalvossa uisi joku veden hirviö, itse Ikiturso 

mylleröisi veden pinnan... Se ryntää eteenpäin... 

 

Laskumies nousee seisaalleen, soutaja lakkaa soutamasta ja nostaa 

teljon syrjälleen ja vene laskeutuu kuohujen syliin. Siellä se jo 

kiitää--käänteleikse--sujahtelee--ruskaa.--Vettä roiskuu.--Pauhaa 

jymisten kuohuvat kivien kihot... Laskeupi pauhun ääni, pienenee 

aallot... 

 

Taas pauhaa koski jälessäpäin ja suvanto on edessä. Soutomies tarttuu 

airoihin, laskumies istahtaa. 

 

»Nythän se tulee Siitari, kovin korva», tuumi Jussi soutaessaan. 

 

»Siitarihan se on seuraava», arveli laskumies ja laitteli tupakkaa 

piippuun. 

 

»Humu kuuluu Siitarista! niinhän ne tukkipojat aina huutelevat.» 

 

»Onhan se heillä sananpartenaan.--Taitavat olla tukkilaiset juuri 

Siitarissa häntää ajamassa», arveli laskumies.-- 

 

Vene kulki ja matka joutui. Jo kuului kohina. Virta kävi vikevämmäksi 

ja joutusammin aina lähestyi kohiseva koski. Laskumies vetäsi vielä 

muutamia henkisavuja, kopisteli sitten piippunsa, nosti pois 

huoparimet, jotka olivat poikkiteloin veneen laidoilla hänen 

istuimenaan, katsasti melaa ja vaulua, sitten silmäili eteensä 

koskelle. 

 

»Heitä sounti!» 

 

Kosken kidassa taas oltiin, kuohujen seassa vilistettiin. Vene 

sujahteli luokkana ja rusahteli aaltojen rynnätessä. Vaan vakavana ja 

tyynenä seisoi laskumies perässä, teki levollisia, voimakkaita 

liikkeitä käännellessään venettä jykevällä melalla.--Nyt hän kääntää 

veneen poikki virrasta ja laskee tuota suurta kiveä kohti, jonka alla 

vesi kuohuu kohisevana, vaahtoavana kihona... Menee, menee sen kiven 

selkään vene, eihän se miten kerkiä... Eipä se mennytkään.--Niin, hän 

laski sen kihon alapuolelta, ihan sen kulmitse, kiertääksensä siten 

tuota pienessä vaahtopää-aallossa kihisevää matalaa, joka jäi tuonne 

toiselle rannalle. Nyt hän laskee sillan kuvetta niin liki, niin liki, 

että eiköhän se ... jo käänsi--vaan kääntää nyt poikki virran noihin 

suuriin aaltoihin... Suts! vettä roiskahti veneeseen ja nyt mennään 

hyökyaallokon kuvetta toisella puolen. On korkeita aaltoja, vaahtopää 

käpryjä! Ei niitä vene kestäisi. Niitä se karttoikin laskemalla tuolla 

ylempänä, missä aallot olivat pienemmät, poikki aallokon.--Taas käänsi 

hän veneen poikki virtaan ja laskee toiselle rannalle, tuota 

kallioniemekettä kohti... Siihen se tärskähtää ... ihan nyt... Niin, 

nyt se pyörähti vene pitkin virtaa ja kulkee taas selkävettä ja ohi 

tuon suuren kiven, mikä on keskellä koskea. 

 

Tuossapa on muuan suuri tukkiruuhka tukkipoikineen. Mistä ... mistä 

sitä nyt mennään?... Laskee ihan ruuhkaa kohti... Sen selkäänhän se nyt 

rusahtaa... No siihen vain laskee ihan kopiksi... Kyllä kai hän näkee, 

että siinä on ruuhka... Kaksipa siinä onkin, näemmä, molemmin puolin 

väylää. 

 

--Siitä se vene luikasi kapeasta raosta molempain ruuhkien välitse ja 

tukkilaiset huusivat ja heiluttivat lakkiaan. Siitarista oli päästy. 

Laskumies silmäsi vähän ajan perästä taakseen. Siellä tulla tohotti 

toinen vene juuri alaliepeessä. 

 

»Jokohan se meidän seuralainen joutui tuhon tielle?» arveli laskumies. 

»Ei se ollut tuo vene alkujaan meidän jälessä», tuumaili hän 

venemiehille. 

 

Muutkin katsoivat sinne. 

 

»Sehän oli se vene, jossa Liisa oli», arveli Katri. »Ei se tämä 

laskumies meidän jälestä, se oli toinen. Kyllä se on laskenut hukan 

suuhun», virkkoi laskumies. 

 

Aina vain pujahti vene veneeltään näkyviin koskelta, vaan kaivattua 

venettä ei näkynyt. Katseltiin ja katseltiin, niin ei. 

 

Mutta jo taas oltiin uuden korvan niskassa ja syöksyttiin kuohuun. 

Siellä suuri kivi, täällä kuohuva kiho, siellä kihisevä matala, täällä 

hyökyaallokko oli kartettavana. Milloin laskettiin poikki virran, 

milloin suuren kihon kulmitse, väliin sillan kuvetta, väliin kohti 

kalliota, nyt keskikoskeen, nyt toista ja taas toista rantaa. Aina vain 

uutta ja uutta suuntaa on ohjattava veneen kiireinen kulku. 

 

Sievään sekin korva tultiin ja vene suisti tyyntä virtaa--uusiin 

kuohuihin. Kolme korvaa näet oli vielä jälellä. Viimeinen korva vielä 

kysyy laskumiehen malttia, rohkeutta, voimaa ja taitoa yhden verran 

kuin äkeä Siitarikin. Siinä rynkäävät aallot hurjina, siinä on kareja 

piiloutunut sinne tänne, väliin sulkeneet tien kapean kapeaksi. Vaan 

ikäänkuin taikavoimalla pujottelee perämies taitavasti kiitävän, 

raskaan veneen kaikkien surmaa uhkaavien vaarojen välitse salattua 

tietä. 

 

Nyt se oli koski loppunut ja vene kulki tasaista kulkua, vaan vinhasti, 

ikäänkuin se vielä olisi ollut kiihtyneenä taistelusta. Mutta rantaan, 

kohti korkeaa törmää kääntää nyt laskumies veneen. Hän on työnsä 

tehnyt, virkansa täyttänyt täksi kertaa. Vene veneensä jälkeen laski 

rantaan ja eväsarkut alkoivat veneissä aukeilla, viinapullot kallistua 

laskumiesten suulle ja saipa sitten lähtöä jumalanviljakin matkamiesten 

arkuista laskumiesten niitä maistellessa. 

 

Kaikki muut olivat tulleet paitsi se vene, jossa Liisa oli, ja sen 

veneen kohtalosta sitä nyt puheltiin siinä laskumiesten syödessä. 

Siitarissa oli aallokko täyttänyt veneen ja rantaan pyrkiessä oli se 

särkynytkin. 

 

Laskumiesten syötyä ja palkkansa saatua läksivät laskumiehet astumaan 

polkua kotiinsa ja matkamiehet jatkamaan kulkuaan, soutelemaan 

virtavettä. 

 

Jälelle se oli nyt jäänyt mahtava Niskakoski, kohina vain kuului vielä 

vähän matkaa, vaan taukosi sekin pian. Sinne jäivät äkeät kuohut 

jatkamaan yöt päivät, kesät talvet, aina--aina kestävää, huimaavan 

uljasta leikkiään--jäivät paluun varalle! Liukkaasti ja helpolla oli 

livahettu penikulma, vaan tullessa?--Silloin oli toinen tinka! 

 

Sitä ei nyt kuitenkaan joudeta ajattelemaan, Ouluun päin on nyt matka 

ja sinnepäin ajatuksetkin. Niin pian kuin mahdollista haluttiin päästä 

Ouluun, kun oli oltu jo niin pitkään taipaleella. Päätettiin kulkea 

yhtämittaa yötä pitkin Pyhäkosken niskaan. Ahmasen ja Utasen koskethan 

siinä oli välillä, pitkät ne eivät olleet, mutta äkeät kuitenkin 

koskikseen. No, niistä ei estettä, sillä oli joukossa miehiä, jotka 

osasivat ne laskea etukynnessä ja toiset saattoivat sitten jälestä 

laskea. 

 

Suurena ryhmänä kulki matkue virtavaa jokea, airot loiski, hankaset 

piukki, haastelu kävi ja raikui ilmoille laulukin silloin tällöin. 

 

»Herrat tulevat tähän veneeseen», lausui muuan laskumies kahdelle 

herralle, joista toinen oli pitkä ja laiha, toinen lyhyt ja lihava. 

»Nämät herrat haluaisivat huvikseen laskea Pyhää, meneehän ne tässä 

veneessä?» kysyi hän Erkiltä. 

 

»Meneehän tässä», arveli Erkki. 

 

»Me lähdimme, että laskia koskia», virkkoi toinen herra, lyhyt ja 

lihava. 

 

»Saapihan tässä», arveli Erkki ja Jussi levitti purjeen keskiveneelle, 

johon herrat saivat asettua istumaan. 

 

»Sitt nu ner här», lausui lyhyt ja lihava herra toverilleen, 

avitettuaan hänet veneeseen. 

 

»Nee», vastasi pitkä ja laiha herra ja istahti ja hänen viereensä 

asettui toinenkin. 

 

Työnnyttiin taipaleelle. Pujahettiin Sotkakoskesta Sotkajärvelle, jota 

oli soudettava neljännespenikulma kosken niskaan. Siinä se meni 

järvimatka, sen vertainen, puhellessa laskumiehen kanssa. 

 

»Kuuluuhan ne Niskakoskella täyttäneen muutaman veneen», lausui 

laskumies. 

 

»Täyttihän se», tuumi Jussi. 

 

»Mitenhän lie niin sattunut?» Erkki arveli. 

 

»Sattuuhan se joskus niinkin», oli laskumiehen tuuma. »Paljon onkin nyt 

vettä koskissa. Mutta se sama laskumies, joka nyt siellä veneen tuhosi, 

mennä kesänäkin rymyytteli tavallisenkin veden aikana. Ja tuon 

tuostakinhan tuo kuuluu särkeneen.» 

 

»Mitenkään hän niin on kelvoton? Eikö osanne vai mikä hänellä?» 

 

»Pitäisi kai hänen osatakin, monta monituista kesää kun on ollut 

laskumiehenä, ja johan sitä pitää osata laskumieheksi ruvetessaan, 

eihän siihen taitamattomia oteta.» 

 

»Niinhän tuon luulisi.» 

 

»Mutta sitä pitää olla huolella tässäkin virassa, ei sitä saa torkkua 

mela kainalossa.» 

 

»Niinpä vainenkin.» 

 

»Siitä samasta laskumiehestähän ne kertovat--vaan se tietysti on 

leikkipuhetta--että hän kerran muutamaa korvaa tullessa oli 

nukkunut...» 

 

»Silleen!» 

 

»Venemiehet havauttaneet ja tuumanneet, että ettehän te tiedä mistä se 

menee, kun on silmänne ummessa...» 

 

»No niin!» 

 

»Vaan ukkopa oli katsahtanut ja vihaisesti ärjäissyt: 'kyllähän minä 

kuulen mistä se menee'!» 

 

»Näethän, korvakuulolla laski», nauroi Jussi. 

 

»Eihän sitä toki nukkua saa kosken laskussa», virkkoi Erkki. 

 

»Oletteko kauvankin ollut laskumiehenä?» oli Jussin kysymys. 

 

»Johan sitä taitaa tulla puolentoistakymmentä vuotta.» 

 

»Onhan sitä siinäkin», arveltiin. 

 

»Ei ole tainnut sattua vahinkoakaan laskiessa?» kysyi Erkki. 

 

»Ei ole sattunut tähän asti, vaan eihän sitä tiedä milloin saattaa 

raapaista onnettomuuskin. Ei se vahinko tule kello kaulassa», tuumaili 

laskumies. 

 

»Pyhän pauhu kuuluu», tuumi Jussi. 

 

»Kuuluu.--Herrat, nouskaahan nyt katsomaan Pyhää», huusi laskumies 

herroille. 

 

Herrat olivat unen helmoissa. Pitkä ja laiha herra nukkui veneen laidan 

ja tervatynnyrein välisessä kolossa ja Jussi oli asettanut kontin 

tueksi hänen retkottavalle päälleen. Lyhyt ja lihava herra nukkui 

keskellä venettä hyvinkin mukavasti. »Ketä ne ovat nämä herrat?» kysyi 

Erkki. »Sieltä kuuluvat Oulusta olevan, Ruuperi tää lyhyt herra, tuon 

pitkän nimeä en muistakaan. Varta vasten lähteneet tänne Oulusta 

saadakseen Pyhää laskea», selitti laskumies. »Se niin.» 

 

»Jo tullaan Pyhälle», uudisti laskumies huutoaan. Ei vastausta. 

 

»Taitaa olla makeampaa uni», arveli laskumies ja niin jätettiin nyt 

herrat rauhaan ja laskettiin koskeen. 

 

Vinhakasti syöksyy taaskin vene kuohuissa ja samaa kiirettä kulkua 

tekee se lopulleen kaksi penikulmaa. Uusia näköaloja, uusia luonnon 

tauluja ilmestyy yhä, vaan niitä saa kuitenkin ihailla ainoastaan 

hetkisen, sillä väleen kulkevat ne ohi ja katoavat näkymättömiin. 

 

Tuossa on viistoranta, sievää lehtoa, jossa siellä täällä 

kaunislehväinen kuusi pistäytyy yli muitten. Vihanta maa pilkoittaa 

tässä lehdon laidassa valkeapintaisten koivujen välistä, näkyy se 

paikoin tuolta etempääkin. Tuolla metsän sisässä, ihan lähellä suurta 

kuusta on sammalpeitteinen louhi, jolla istuu pieni paimenpoika kontti 

harteillaan ja tuohitorvi kädessään. 

 

»Terve poika!--Törähytähän torveesi!» Poika nostaa torven suulleen ja 

nyt raikuu lehto pojan soitannasta. Siitä se lehdosta lähtee ääni, 

kulkee, kulkee, maiskahtaa pahki johonkin vaaran kylkeen ja heittäikse 

takaisin, vaikka hiljaisempanakin. Vaan poika laskee kulkemaan yhä 

uusia ääniä, jotta raikuu ilma kaikkialla.--Sinne jäi poika 

soittelemaan ja kuuluu vielä torven ääni, vaan vaipuu sekin, vaipuu-- 

tuolta etäältä, etäältä se kuuluu,--nyt enää vienosti, hyvin vienosti 

ja pian lakkaakin--ei yllä se enää tänne. 

 

Tuollapa on talo. Vihantana paistavat pellot, ja muuatta kylvötöntä 

peltoa ollaan kyntämässä. Mies kulkee könöttää aatran jälessä ja 

haastelee hevoselleen, milloin muistuttaen sitä likemmäksi vakoa, 

milloin kehoitellen ahkeruuteen. Rannalla pienoisen veneen vieressä 

seisoo pari naista, vesikorvo edessään ja toisella korento olalla. He 

katselevat veneitten menoa. Eihän siinä ole kauaksi katselemista, pian 

on se pujahtanut jonkun mutkan taa. Niin se mutka mutkaltaan menee ja 

aina muuttuu matkassa uusi näköala. 

 

Nyt ovat rannat jyrkkärinteisiä ja korkeita. Tuolla ylhäällä on 

pienoinen mökki. Mökin lapset juoksentelevat leikissään rinteen 

liepeellä. Jos sattuisi vierimään jyrkännettä alas!--Kaikki seisahtuvat 

he katsomaan tänne alas. Suuremmalla pojalla on karvalakki päässä ja 

jalassa repaleiset housut, riippuen yhden kannattimen varassa. Toisella 

puolella seisoo tytär avorinnoin ja puoleksi paljain käsivarsin 

katselee käsi otsalla. Keskimäisenä on pieni poika paitasillaan, pienin 

hän on ja alastomin, vaan pönäkin on hänen asentonsa: jalat hajallaan 

ja kädet selän takana. Vaan sinne he jäivät, katosivat näkymättömiin 

korkealla asemallaan ja jatkoivat kai leikintäänsä jyrkänteen äyräällä, 

surman suun edessä. Tuossa pistäytyy rannasta pieni padontynkä 

siivilöimään koskea puhtaammaksi kaloista. Ei ole patoraukka uskaltanut 

etemmäksi muutamia kyynäriä rannasta. Viisainta onkin pitää nenänsä 

ulompana kuohusta, muutoin saattaisi käydä huonosti. Onpa ukonrahjus 

padon selässä, kokemassa pyydyksiään. Katselee ukkokin veneen menoa, 

vaikka on kai hän jo montakin nähnyt menneeksi. »Terveeksi jää!» 

»Tervennä menkää!» 

 

»Siinä oli vanha laskumies. Se äijä on ijässään toisenkin veneen 

solahuttanut tästä koskesta. Ikä vain pilasi miehen», selitteli 

laskumies. 

 

Tuossa on palanen vanhaa hajonnutta rantasiltaa, tuo kivilatomus pitkin 

rantaa. Tuon tuostakin näkyy pitkin keko Pyhän vartta sillan jäännöstä, 

missä pitemmältä, missä lyhemmältä. Ne muistuttavat ohikulkeville 

oulumiehille heidän esi-isiensä kestäväisyyttä ja sitkeyttä. Ne ovat 

merkkinä, että ennen aikaan sauvoivat ja vetivät veneensä ylös Pyhä 

koskestakin--nyt ne kuletetaan maitse hevosella. 

 

»No työpaikka on ollut tässä entiseen aikaan kun tätäkin koskea on 

sauvottu ja noustu ihan ikäänkuin muitakin», arveli Erkki, katseltuaan 

rantasillan hajonnutta katkelmaa. 

 

»On siinä ukot puhkineet jos puskeneetkin», arveli laskumies. 

 

»Monta hikipisaraa se on Pyhä niellyt», lausui Jussi. »Kun tuli tämä 

hevoskyydillä kuletus tästä Pyhän kohdalta, niin moni ukko yhä edelleen 

oli sauvonut ja vetänyt veneensä entistä jälkeä, ennenkuin rupesi 

maksamaan paria kolmea markkaa kuletuspalkkaa, maantielle muka 

viskomaan rahoja.--Niinkin on itsepintaista ihmistä, näetsen, ja 

vanhaan tapaan kiintynyttä, jotta ei kun mennä jatuuttaa vain entistä 

uulaa, eikä osaa ajatella, jotta uusi tapa voi ehkä olla helpompi.» 

Niin se laskumies haasteli laskiessaan. 

 

»Vaan eipä taitaisi enää olla sitä miestä, joka palkankaan edestä 

läksisi vetämään ja sauvomaan Pyhää», arveli Erkki. 

 

»Kyllähän niitä palkan edestä aina olisi lähtijöitä», tuumi Jussi. 

 

»No, palkaksihan se tulisi, mikä pitää vedätyspalkkaa maksaa», arveli 

Erkki. 

 

»Palkaksi! Yhtä verran tulisi siitä palkasta ansioksi kuin sinulle 

tervanruukusta--sulaa tappiota», tuumi Jussi. »Lopulleen kaksi 

penikulmaa palavaa koskea venettä nostaessa, meneehän siinä aikaakin 

kolme kertaa sen edestä mitä vetopalkka maitse maksaa. Aikaa ja ruokaa 

ja vaivoja kuluisi siinä monetkin kerrat päälle palkasta.» 

 

--»Onpa siinä vene saanut rusauksen», tuumi Erkki ja viittasi rannalla 

olevaa veneen puoliskoa. 

 

»Siihen laski mennä kesänä kallioon. Toinen mies hukkuikin», vastasi 

laskumies. 

 

»Itselaskijoitako ne olivat?» 

 

»Itsehän ne tohottivat.»-- 

 

»Ihme etteivät nuo lehmät vieri alas tuolta», virkkoi Katri, »ihan 

maleksivat jyrkänteen äyrästä. Eiköhän niistä koskaan jokukaan tipahda 

koskeen.» 

 

»Noistako lehmistä?--Eipä ole koskaan kuulunut», virkkoi laskumies. 

 

»Katsella maurottivat ihan kuin niityn aitauksesta eikä mistään 

muualta. On siellä hevonenkin, tamma varsoineen. Varsa kun terhottaa 

pää pystyssä ja katselee alas, emä ei jouda jyrsinnältään.»-- 

 

Tuossa on korkean rinteen peitteenä synkkä korpi, sekaisin kookasta, 

keltakylkistä petäjää ja korkealatvaista ukkokuusta lupottavine 

lehvineen, joissa riippua haapsottaa pitkä vaalahtava naava. 

Haamoittaapa siellä täällä ijäkäs ja jykevä honka kaljuna ja harmaana 

pinnaltaan. Haamoittaessaan siellä keskellä voipia, vihantia puita on 

se ikäänkuin muistuttaakseen: kerran sinutkin tavottaa elinvoimia 

kuluttava vanhuus!-- 

 

Nyt kohoavat korkeat, äkkijyrkät kallioseinät molemmin puolin. Matala 

petäjänäreikkö kallioilla lisää seinäin korkeutta. Kapeana juovana 

näkyy taivas, se on kattona tässä kalliokäytävässä, jonka lattiana on 

palava koski. Jylhän ihanaa! 

 

Vaan laskeutuvat jälleen maat, ja muuttuvat loiviksi joen rannat. 

Tuossa on vanha kasken pohja, sitä pitkin juosta kikittää lammaskarja, 

ja kasken takana kohoaa yltä yleensä kanervapeitteinen korkea kumpu, 

siellä taloja, mökkejä asukkaineen, peltoineen, niittyineen ilmestyy 

taaskin kosken varrelle, mutta erilaista näkee niissä kuin edellisissä, 

jotakin uutta katsottavaa, joka lisää hupaisuutta ja ihastusta... Pian 

katoavat ne ja aina muuttuu uusi maisema, muuttuu uusi näköala--niin, 

pitkin pituuttaan tarjoaa Pyhäkoski alinomaista vaihtelua, tarjoaa 

uutta ja yhä uutta. 

 

Pällisissä, Pyhäkosken kovimmassa korvassa, löi aallon käpry veneeseen, 

valoi lyhyttä ja lihavaa herraa päästä taskuihin saakka. 

 

»Hva' ä' det för skoj», karjasi lyhyt ja lihava herra, kavahtaen 

istumaan ja katseli ympärilleen.--»Jaha--voi sun ... missä sitä?... 

joko sitä ollaan koskella?» 

 

»Johan sitä on aikoja oltu», vastasi Jussi, sillä laskumieheltä ei 

joutaneet nyt korvat eikä suu mihinkään, ne olivat lukossa: koskessa 

oli tarkka kohta, jota laskiessa kaikki huomio piti olla koolla. 

 

»Pyhä ... koskella?» kysyi herra. 

 

»Niin, Pyhäkoskellahan sitä ollaan, juuri Pällissä, kovimmassa 

korvassa», selitti Jussi. 

 

»Jaha.--Hickell stig upp!» herätteli herra toveriaan. 

 

»Ne...» oli pitkän ja laihan herran lyhyt vastaus. 

 

»Hör du!» 

 

»Ne...» 

 

»Nouse katsomaan ... Pyhäkoskea.» 

 

»Tulevana ... kesänä.» 

 

»Tulevana kesänä!» nauroi Katri. 

 

Pitkä ja laiha herra ei noussut. Lyhyt ja lihava herra heitti 

herättelemästä ja rupesi itse silmäilemään ympärilleen tahi oikeammin 

eteensä, sillä huomattuaan Katrin tirkisteli vain häntä yhdellä 

silmällä, tirkisteli ja vähän väliin hymyili. Katria nauratti ja 

kainostutti ja hän piti huivin nurkkaa suunsa edessä, katsahteli 

Erkkiin ja silmäpuolella herraan. 

 

»Mistää työ ootta?» kysyi herra Erkiltä, koettaen käyttää ylimaan 

murretta muka venemiesten mieliksi. 

 

»Tuolta ollaan Kuhmosta», vastasi Jussi. 

 

»Kuhmossahan syödään petäjän kuorta?» arveli herra. 

 

»Täytyyhän sitä välistä sitäkin syödä», vastasi Jussi. 

 

»Ja kumminkin ovat tytöt noin punaposkisia», ja herra katsoi Katriin. 

 

»Tytöt syövät lepän kuorta, sen vuoksi ne ovat punaposkisia», tuumaili 

laskumies. 

 

»Taidat olla tämän morsian?» Herra viittasi Jussia. »Olette yhtä 

pulskia molemmat.» 

 

»Hihi hihi», pirahti Katri nauramaan ja peitti huivinnurkalla suutaan, 

katsoi Erkkiin ja sitten silmäpuolellaan herraan. 

 

»Kyllä ne ovat nuo... Kuhmon neitsyet... Ettekö rupeaisi ... minun 

rouvakseni...?» 

 

»Hihi hihi hihi.» 

 

»Häh?» 

 

»Miksei ... hihi hihi.» 

 

»Ei tarvitsisikaan ... huh! ... pahuus!...» 

 

»Ne ... hva fan!...» murisi pitkä ja laiha herra, kohoillessaan 

istumaan. Aalto läikähti yli laidan Hickellille niskaan. 

 

»Mikä ... äh!...» ähki Hickell pää vähän nuupollaan ja silmäkullat 

raollaan. Vesi tippui hatun liepeestä, nenän päästä ja tukasta. 

 

Lopulleen oli juossut jo Pyhä, asettunut oli kuohu, aallot pitivät vain 

pientä kisaa ja vähän vaahdossa pisahtelivat vielä muutamia kertoja 

ennenkuin laskeutuivat tyynessä lepäävän lammen suvantoon. 

 

Viimeinen mutka oli tultu, rauhallisissa vesissä soudeltiin. Tyynenä 

lepäsi joki jyrkkien rantatörmäinsä sylissä ja välkkyi auringon 

paisteessa. Pääskysiä lenteli ja liverteli. Toisia lenteli suhkasi 

alhaalla, veden pintaa piuailivat kallistellen ja mutkia tehden. Toisia 

lenteli korkealla ilmassa, siintävissä viiplotteli. Ainapa kuitenkin 

vilisi niitä törmäin rinteillä, pesiensä äärilläkin, riitti näet niitä 

joka paikkaan. Pitkin jokivartta ja etäämpää vaarojen rinteiltä näkyi 

ihmisasuntoja, siistejä taloja vihantine laihoineen. Näkyi tuolla 

korkean metsän luona Herran huone ja tornista kuuluu kellojen kumajava 

ääni. Kansaa oli liikkeessä siellä täällä ja enin osa näyttää liikkuvan 

kirkolle--oli Herran päivä nyt.--Kaksi viikkoa ovat oulumiehet olleet 

matkalla. No ei ole iso taival enää jälellä menomatkasta, illaksi 

kerkiää tästä virtavaa jokea Merikosken niskaan ja siitä pian livahtaa 

Ouluun. 

 

       *       *       *       *       * 

 

Onpa Oulussa Aleksanterinkintori, rantatori kaupungin eteläisessä 

osassa, vaikka narikkatoriksi on käytäntö muuttanut sen ylhäisen nimen. 

 

Narikkarantaan laski maanantai-aamuna useampia korkealla törröttäviä 

tervaveneitä. Ne tulivat Toppilansalmesta, jonne olivat purkaneet 

lastinsa. Rannasta nosteltiin veneestä kaljut, tynnyrein alla olleet 

rangat, joita akat kilvan riensivät ostamaan, ja alettiin ratkoa 

veneestä räpeitä, hattuja ja varppeita. Kun ne oli irti saatu, pantiin 

ne veneen pohjalle, mutta melan ja muut venekalut hommasi kukin 

porvarinsa makasiiniin säilyyn. Makasiiniin pantiin tyhjä 

piimäleilikin, vaan eväsarkku ja kontti kannettiin kaksin miehin 

sauvomessa ja viinanassakat kulkeusivat kainalossa. 

 

»Ota Katri sinä tämä nassakka, kun ei näy olevan sinulla mitään 

kantamista.» 

 

Katri otti viinanassakan Erkiltä. »Menee se toinenkin», arveli hän. 

 

»Kulkeehan tuo minullakin», tuumi Jussi. Vaan Erkki sanoi Jussille: 

»anna hänen kantaa!» Jussikin sitten ajatteli, että jos se nassakka 

painaa kelloa liivin taskussa.--»Otahan sitten», virkkoi Jussi. 

 

Katri otti toisenkin viinanassakan ja toinen toisessa toinen toisessa 

kainalossa astui hän Erkin ja Jussin jälessä, vikelsi. Pärpuumiin sitä 

mentiin. Molemmille puolilleen katseli Katri ja kääntelihe astuessaan, 

olihan sitä katselemista. Missä kummempaa mielestään oli, pysähtyi hän 

vähäksi aikaa ihmettelemään, mutta sitten taas juosta hilkutteli Erkin 

ja Jussin jälestä, ja nassakat kainaloissa kumisivat. Käännyttiin juuri 

nurkasta toiselle kadulle, niin tuli muutamasta portista tytär hevon 

selässä, semmoinen kummitus, jotta se pysäytti Katrin siihen paikkaan. 

Katri katseli, katseli ja katseli niin kauan kuin näki ja kun hän ei 

enää nähnyt, kääntyi hän ihmetellen mielessään taas juoksemaan Erkin ja 

Jussin jälestä, vaan niitä ei näkynytkään enää. Joka taholle koetteli 

hän katsella, sinnekin mistä oli tultu, ei vain näy, vähät kai ne 

siellä olisi. Vaan portilla, josta se ratsastaja oli tullut, huomasi 

hän, Erkkiä ja Jussia katsellessaan, hyvin korean esineen, kuvataulun. 

Ihmekalu se oli Katrin mielestä, ja siirtyi hän sitä katselemaan 

lähempää. Keskellä katua hän seisoi nassakat molemmissa kainaloissa ja 

katseli kuvaa portilla. 

 

»Mikä pökelö se sinä olet, joka seisoa toljotat keskellä katua leveänä 

kuin seitsemän leivän uuni?» karjasi hänelle muuan hevosella ajaja. 

 

Katri siirtyi laidemmaksi katua vähän nolona, ajatteli ajajasta, että 

mikähän se sekin oli, ja katseli ympärilleen, että eikö sitä Erkkiä ja 

Jussia näy. Ja kun ei näkynyt, kääntyi hän katselemaan taas sitä kuvaa 

portilla. Pistäysi hän vihdoin portista sisään, että mitähän siellä 

kartanolla mahtaa olla. Onpahan yhtä ja toista, vaan ei mitään suuren 

suurta kummaa. 

 

»Mitäs tyttö katselee?» kysyi muuan naisihminen astuessaan poikki 

kartanon. Katri ei tiennyt mitä sanoa, oli kauan aikaa ääneti, mutta 

vihdoin vastoin tahtoaan virkkoi: 

 

»Onko se Erkki ja Jussi täällä?» 

 

»Ei täällä mitään Erkkiä eikä Jussia ole», vastasi nainen. 

 

Katri läksi kävelemään takaisin portille ja portista kadulle. Katseli 

eikö Erkkiä näkyisi, vaan kun ei näkynyt, katseli taas sitä kuvaa 

portilla. 

 

»Mitä se siellä töllistelee--Katri!» 

 

Katri kääntyi katsomaan, että mistä se ääni tuli. Toiselta puolen 

katua, juuri vastapäätä olevan talon portilla seisoi Erkki. 

 

»Etkö älyä tulla!» virkkoi Erkki. 

 

Katri meni Erkin luo hyvillä mielin. 

 

»Kun jää koko päiväksi töllistelemään», lausui Erkki, astuen edellä 

pirttiin. 

 

Katri laski nassakat kainalostaan arkun viereen, katseli pirttiä, istui 

sitten penkille ja rupesi kertomaan näkemiään. Vaan Erkki aina sanoi 

että eihän tuo nyt ollut maailman kummaa, näkee sitä kummempaakin.-- 

 

Nythän sitä on joutavaa aikaa, vasta tiistaina kun pääsee räkyyseen. 

Pienimmät ostokset saattaa nyt ostaa joutessaan, mikäli eväsrahat 

yltää. Eipähän ole sitten lähdön aikana enää kaikki haussa, ja kylliksi 

sitä on puuhaa lähdön aikana sittenkin. Suolat ja jauhot saa porvarista 

ja ne ehtii sitten lähtiessä ottaa. Siihen suuntaan Erkki ja Jussi 

tuumivat ja päättivät istuessaan pirtissä ja tupakoidessaan. Katri 

losahutti yltään matkahameen ja otti kontista mytystä toisen, viheriän 

hameen, muuttipa anturakengätkin pitkävartisten pieksujen sijaan. 

 

Ja niin sitä lähdettiin kaupungille. Erkki ja Jussi sinisissä housuissa 

ja mustassa liivissä, josta näkyivät punaiset puseron hihat. Katrilla 

oli anturakengät ja kirkkohame, vaan se oli monelle monituiselle 

mutkalle ja poimulle kurtistunut matkalla. 

 

Astuttiin katuja, Erkki edellä, sitten Jussi ja kappaleen jälellä astui 

Katri, joka tuon tuostakin pysähteli katsomaan ja juosta hilkkasi 

sitten likemmäksi. Niin astuttiin ja käytiin puodista puotiin 

kyselemässä, mitä se ja sekin maksaisi, ja tinkailtiin ja tinkailtiin 

ja läksivät sitten aina puodista arvellen, että eiköhän tuota saisi 

muualta helpommalla. 

 

Käydä känttyröi issikka ja Erkki arveli, että olisi tuo kerran hupanen 

ajaa vieteriniekka-kärryissä, nelipyöräisissä rillakkeissa. 

 

»Paljonko tahdot poika, kun ajat päästäpäähän katua?» kysyi hän. 

 

»Markanhan se maksaa noin isäntämiehiltä», vastasi issikka. 

 

»Ole tyhjää...!» 

 

»Paljonko isäntä antaa?» 

 

»Paljonko tahdot tästä kirkolle?» kysyi Erkki. 

 

»Seitsemänkymmentäviisi penniä.» 

 

»Eihän toki...» 

 

»Paljonko sitten?» 

 

»Paljonko tahdot tuohon nurkkaan?» 

 

»Puoli markkaa.» 

 

»Voi pakanaa, kun on kallis», arveli Erkki. 

 

»Paljonko isäntä antaa?» kysyi issikka. 

 

»Kymmenen penniä hengestä.» 

 

»Ei saa kolmea kulettaa, vaan kolmekymmentä penniä kahdesta hengestä.» 

 

»Ei...» 

 

»Viisikolmatta penniä», helpoitti issikka. 

 

Erkki katseli Katriin, joka oli jo kerennyt heidän luokseen, ja sanoi: 

»ajetaanko lystiä, oikein herraspelissä?» 

 

Katri ei vastannut mitään, hymyili vain. 

 

»Viisikolmatta penniä, eihän tuo nyt vie ei puuhun ei pajuun sen 

vertanen.--Lähtekää pois isäntä!» houkutteli issikka. 

 

Erkki aukasi kukkaronsa, haki viisikolmatta pennisen, antoi issikalle 

ja istui kärryihin. 

 

»Tule pois Katri, eihän tuo nyt suurta koloa tee yksi suutarinmarkka.» 

 

Naurusuin astui Katri sinne Erkin viereen ja issikka läksi ajamaan ja 

ajoi hölkötteli seuraavaan nurkkaan, ja siihen Erkin ja Katrin 

lystinajo loppui. 

 

»Ei sitä tuota hyvää paljolta saa», arveli Erkki Jussille, kun tämä oli 

saapunut heidän luokseen. 

 

»Eihän toki», arveli Jussi ja matkaa taas jatkettiin, puodista puotiin 

kyselemässä hintoja. Puolisen aikana läksivät kortteeriinsa; heillä oli 

muutamia ostoksia tehtynä ja lähes kaikki kaupungin kauppamiehet oli 

käyty. 

 

Jussi oli jo kaikki ostellut, mitä hänellä oli ostettavaa, vaan eihän 

sitä paljoa ollutkaan, muitten asioita eräitä. »Uni-kirja» Anna 

Marille, naapurin renki Matille kaksi kyynärää pikanellia, 

Tikkalanniemen piika Susannalle karttuunihuivi, ja sitten hän vielä oli 

ostanut savipiipun, jonka aikoi viedä ruoti-ämmälle oulutuliaisia. 

 

Erkki ei ollut saanut ostetuksi kuin pari tötteröä sikuria, Katrille 

oli hän ostanut »Laulun siitä hirveästä kalasta, joka nähtiin Marsellin 

edustalla...» ja pienen ympyriäisen peilin, sinkkipeltipuitteisen, 

nivelniekka peilin. Paljon oli ostamatta vielä, oli kahvia, sokuria, 

nisujauhoja pieni pussi, riisiryyniä muuan naula, mannaryyniä, 

kasakkarettinkiä, lankapuntti, höylänterää pari, rullatupakkaa, aapinen 

ja katkismus Partalan pienelle pojalle, joita hän oli jo kysellytkin, 

vaan etsi yhä mistä saisi helpommalla. Apteekissa oli hänellä niinikään 

vielä asioita, rohtoja oli sieltä saatava, hokmannia, tiilmannia, 

kultakretaa, kreetajunia, tulivuorivettä, yhdeksänmiehen voimaa, 

saakelinpojankorvanvoidetta, sydämenläklätysroppia ja kalanmaksaöljyä. 

Oli sitä asiaa vielä ja niitten muistissa pito, sehän se vaivaksi käy. 

 

»Pitäähän se Katrille ... no puolisten syötyä...» ajatteli lopuksi 

Erkki. 

 

Puolisten syötyä lähdettiin taas kävelemään ostoksille. Kävellessä 

tultiin kultasepän luo, niin Erkki sanoi Katrille: »tulehan tänne 

Katri». Molemmat sitten menivät puotiin ja Jussi odotti ulkona. 

Kotvasen kuluttua tulivat he takaisin ja Erkki sanoi: »käydään toisessa 

sepässä, jos oisivat helpompia». Astuttiin ja etsiskeltiin toista 

kultaseppää. »Käydäänpäs tässä», virkkoi Erkki kun oli keksitty toinen 

kultaseppä. Katri meni Erkin jälestä sisään, vaan Jussi odotteli. 

Kotvasen kuluttua tulivat he, Erkki edellä ja sanoi: »mennään ostamaan 

sieltä ensimäisestä». 

 

Ja niin läksi Erkki ja Katri astumaan samoja jälkiään. Vaan Jussi erosi 

Erkistä ja Katrista omille teilleen, läksi astumaan toisanne päin. 

Kiiltävä sormus oli Katrin vasemman käden nimettömässä kun hän Erkin 

jälestä tuli kultasepän puodista, mistä olivat jo kerran ennen käyneet 

kysymässä sormuksen hintaa. Hyvillään oli Katri, hänestä tuntui niin 

somalta ja oudolta, jottei hän tiennyt missä hän kätensä pitäisi. Häntä 

kainostuttikin vähän pitää sormusta, arveli jotta kaikkihan ne 

katsovat. Sentähden piti hän kättänsä röijyn alla ja vähän väliin 

pysähtyi katsomaan, että olihan se sormus sormessa. Erkki haasteli 

Katrille astuessaan edellä, vaan ei joutanut Katri siellä jälessä 

kuuntelemaan, ajatteli muuta ja hommasi muuta, se sormushan se vei koko 

huomion. Kerranpa kysyi Erkki ja kun ei kuulunut Katrilta vastausta, 

kääntyi hän katsomaan. Katri seisoi kaukana jälessä. 

 

»Mitä sinä seisoskelet siellä?» huusi Erkki ja Katri lopetti 

sormuksensa katselon ja läksi juosta kipittämään Erkin luo. »Kun 

kuhnailee kuin mikähän!...» lausui Erkki ja läksi taas astumaan edellä. 

Vaan kun vähän matkaa oli astuttu, kysyi Erkki Katrilta: »oletko 

koskaan ajanut höyryllä?» 

 

»En ole», vastasi Katri jälestä. 

 

Astuttiin nyt höyrylaivarantaan ja Erkki antoi Katrille kaksikymmentä 

penniä, joilla hän pääsi pienessä höyryveneessä Toppilansalmeen ja 

sieltä takaisin. Itse hän ei raahtinut lähteä, ja tuumi: »Saahan tuota 

ajaa huomenna kun pitää mennä räkyyseen.» Katri läksi yksinään ja 

Erkki odotti sen aikaa,--tuntikauden--rannassa. Ja kun Katri tuli 

lystinajosta, lähdettiin kortteeripaikkaan. Kallistuivat molemmat 

pirtin penkille aikansa kuluksi vähän nukahtaakseen. Pian Erkki 

nukkuikin, vaan Katri ei saanut unta, hänestä tuntui niin somalta 

siellä vasemman käden nimettömässä, niin somalta jotta vähän väliin 

sitä piti katsoa, että mikä siellä, tahi että olihan se ainakin sormus. 

Juuri katseli Katri sormusta sisäpuolelta, että monenko karaatin, kun 

rupesi soitto kuulumaan kartanolta. Katri läksi katsomaan ja kuulemaan. 

Ja kun hän meni portaille, niin se soittajaherra nosti lakkia, jotta 

hän ajatteli että pitäisikö sitä mennä pistämään kättä. Vaan eipä nuo 

porvarin piiatkaan menneet ... seisoivat vain. Ja se herra soitti, 

oikein koreata väänsi. Vähän väliin nosti lakkiaan Katrille ja nauroi. 

Viimein kun oli vähän aikaa soittanut läksi pois. Vaan ei hennonnut 

Katri siihen heittää, läksi jälestä, kun näki muitakin menevän. Ja 

kartanosta kartanoon seurasi Katri. 

 

Jussi oli kuleksinut katuloita huvikseen, suotta aikojaan. Aina hän 

ajatteli, että nyt se Katrin sormessa sormus kiiltää. Pysähtyi hän 

kellosepän ikkunan eteen ja katseli kelloja, mutta ajatuksissaan näki 

hän Katrin ja sormuksen hänen vasemman kätensä nimettömässä. 

 

»Hei, prastui, koppasivai.» 

 

Jussi katsoi, kuka se oli. Kusti. 

 

»Kelloja katselet?--Vaan kuule, täällä olisi minulla vähän lilliä.-- 

Tulehan tänne», tuumi Kusti ja meni edellä portin taakse. 

 

»Tämmöistä ainetta ei ole ryypännyt muut kuin minä ja yksi kuppari 

Helsingissä ja sinä nyt!» kehui Kusti pullonsa sisustaa. 

 

»Mitä se on sitten?» 

 

»Maista vielä--anna mennä, ei se tapa--. Ryyppää vielä--! Kun ei niin 

ei.--Lähdetäänpä nyt katsomaan missä se torni on, se horisontti-- 

muistathan, josta puheltiin.» 

 

»Joo.» 

 

»No lähdetään.» 

 

Läksivät he astumaan ja Kusti piteli Jussia kaulasta. Tultuaan tornin 

luo istuivat he törmälle tällä puolen jokea. 

 

»Tuossa se on se horisontti», viittasi Kusti tornia. »Sen jälkeen se 

minun kelloni käypi.» Kusti katsoi kelloaan. Sitten siinä törmällä 

istuttiin ja ryypättiin ja Kusti kehui kelloaan. Ruvettiin hankaamaan 

vaihtokauppaa ja tulikin vihdoin kaupat. Kusti lupasi pitää harjakaiset 

ja siinä aikeessa lähdettiin narikkaan, missä sai kahvia. Astuttiin, 

Kustilla käsi Jussin kaulassa ja Jussi lauloi: 

 

    »Kukapa se senkin rakkauden, 

    kukapa se senkin rakkauden 

    raukenevan luuli, 

    raukenevan luuli. 

 

    Joka oli paljon kuumempi, 

    joka oli paljon kuumempi 

    kuin pakarituvan uuni, 

    kuin pakarituvan uuni.» 

 

»Mitä pitää isännille?» liverteli muuan narikkaeukko Kustille ja 

Jussille. 

 

»Tuuka puut laaka maat», virkkoi Kusti eukolle. 

 

»Vaskate vara?» pani eukkokin ainoansa liikkeelle. 

 

»Vaskate vara--kommer, kommer kouriin se on: vanhalla veneellä, herre 

kuut loon su seiver se on: ei se kaadu vaikka se heiluu», lasketteli 

Jussi. 

 

»Anna kahvia eukko», käski Kusti. 

 

»Täältä isännät saavat kahvia», virkkoi toinen eukko, »tulkaa tänne 

istumaan». 

 

»Rinttantilkuta, ranttantalkuta...» 

 

»Isännätpä iloisia ovat.» 

 

»In tulsi jupilo, nyt on meillä iso ilo!» kiljahti Jussi. 

 

»Tässä on kahvia, ottakaa isännät!» 

 

»Toi isännät, toi emännät, toipa nuo muorit. Niin kahviako. Mä kiittää 

sitä emäntää mahdan, joka pöydät täyteen ahtaa...» lasketteli Jussi. 

 

»Hei, Jussi, pane konjakkia kahviin ja kierrä poskeesi, väljähtymästä», 

kehotteli Kusti. 

 

»Juu, lahotarjuu... Herrat ne aina sanoo, että tervamies juopi niin 

paljon, vaan tervamies kun ryypynkin ryyppää, niin sitä jo moititaan.» 

 

»No, ryyppää, Jussi», kehotteli Kusti. 

 

»Juu...» 

 

»Pohjaan!» 

 

»Toisella kerralla--Tuppi--Matin mökki merralla.--Kuulkaa emäntä, vai 

rouvako te ootte...» 

 

»En ole rouva enkä emäntä, kun ei ole minulla herraa eikä isäntää», 

selitti eukko. 

 

»Tyttö-ihmisiä sitten?» kysyi Jussi. 

 

»Tyttö-ihmisiä.» 

 

»Nouse lempi liehumahan, kunnia kupahumahan yli kuuen kirkkokunnan, yli 

kappelin kaheksan! Ei sitten sinä ikänä, jos ei tänä kesänä nouse 

noppo, seiso seppo... Vai saako teille lempeä nostaa?» kysyi Jussi. 

 

»Mieleenhän se oisi.» 

 

»Lisää kahvia», käski Kusti. 

 

    »Kaks oli meitä poikaista, 

    hurraamme pois, hurraa, 

    ja me laulamme Oulun tansseista, 

    sun konlivatu riijatu rallallei! 

 

»Elä mölää, Jussi», kielteli Kusti. 

 

»Olkaa siivolla, isäntä», rauhoitteli eukko. 

 

»Siivolla sikijät, Jussi kanss'!--Vaan: 

 

    Hämeenlinnan markkinoilta 

    löysin uuden pillin, 

    heijuu viikuvalla 

    löysin uuden pillin. 

 

    Jolla minä nättejä likkoja 

    kammariini soitin, 

    heijuu viikuvalla 

    kammariini soitin.» 

 

»Eläkä huutele», kielsi yhä Kusti 

 

»Ryypätään sitten! Vielä hilkkasee putelin pohjassa. Minä otan 

viimeisen tilkan, sen siunauksen kulauksen.» 

 

»Elkää ryypätkö enää, isäntä», kieltelivät narikkaeukot, joita jo oli 

useampia keräytynyt siihen ympärille. 

 

»Täst' saat suuparkain, kosk' vielä mukaan läksit, saat sinä sitten 

janoo nälkää nähdä, kun minusta aika jättyy», virkkoi Jussi ja 

ryyppäsi. 

 

»Ha' han petaalt?» kämäytti kysyä muuan narikkaeukko toiselta, joka oli 

kahvin antanut. 

 

»Näi», oli tämän lyhyt vastaus. 

 

»Maksakaa kahvit», alkoivat eukot Jussille. 

 

    »Maksettu jaksettu tanssit jo tosin 

    ja oluet oisi jo ostettu, 

    haihtunut kuihtunut kukkaron kuplu...» 

 

»Maksa mies kahvit, eläkä reuhaa siinä!» toruivat eukot. 

 

»Minä reuhaan ja pauhaan, pauhaan ja saarnaan, ja kuulkaat hartaasti, 

sillä teroitan mieleenne yhden tärkeän asianhaaran. Sakkolassa ja 

Sakkolan pappilassa ja sen kattilassa on aina kaalia, on aina kaalia... 

 

»Maksatteko kahvinne?» tiuskivat eukot kaikki ympärillä. 

 

»Lupaanhan minä... Minä kissa katin poika lupaan ja vannon, että kaikki 

hiiret ja rotat hengiltä pois otetaan...» Jussi istuutui penkille, pää 

retkallaan. Kusti jo nukkui. 

 

»Herra jesta, siihen ne nyt humaltuvat, eikä saa maksua kahvista», 

päivitteli eukko. 

 

»Kuule, maksa kahvit!» karjui muuan eukko Jussille ja ryökkyytti häntä 

olkapäistä. »Pekka vai mikä sinä olet!» 

 

»Pietari Pekan poika varasti vangilta voita, meni saksan saunaan, pani 

säkin naulaan, voi suli säkkiin...» tolkutti Jussi. 

 

»Käsketään poliisi, jos et maksa.» 

 

Ei ääntäkään. 

 

»Mene sinä tuolta nurkasta katsomaan eikö näkyisi poliisia, mene 

Katri», toimitti akka tyttöään. 

 

»Katri kaivoon putosi, toinen päältä katsomaan...» mutisi Jussi, 

tointui ja kavahti pystöön. »Kusti hoi, lähdetään...» 

 

»Ei ollenkaan, ennenkuin on maksettu», eukot tiuskivat. 

 

»Mokomat retkaleet, kun tulevat muka juomaan, eikä sitten makseta», 

huusi se eukko, joka oli kahvia antanut. 

 

»Niin, sanokaa... Mokomia tervahanhia...» alkoi eukkojen suut laulaa. 

Vaan Jussi lauloi: 

 

    »Henttuni heitti mun, heittäköön vaan, 

    en minä tuota surre, 

    hei, etkö sä luule tämmöisen pojan 

    uutta henttua saavan!» 

 

Niin hän lauloi ja lauloi jotta tori raikui. 

 

»Huutele vain, kohtapa nuo poliisitkin tulevat!» 

 

»Poliisit--sanokaa niille, että minä olen kuningas Herodes ja heidän 

pitää kumartaman maahan ja rukoileman minua.» 

 

»Kyllä kai, saathan nähdä kohta, kuka se rukoilee.» 

 

»Kusti!» huusi Jussi. 

 

Kusti heräsi ja rupesi laulaa hyräilemään: 

 

    »Lähdenpä riihtä ripsumaan. 

    Heijupa heijun heijuu. 

 

    Kaurariihtä kapsimaan. 

    Heijupa heijun heijuu. 

 

    Onkos miehet kotona? 

    Heijupa heijun heijuu...» 

 

»Maksakaa kahvinne», piukasi joku eukko Kustille. 

 

»Joo, joo, vörloot», virkkoi Kusti ja alkoi kaivaa rahaa kukkarostaan, 

hyräillen: 

 

    »Paljonko niitä tarvitaan? 

    Heijupa heijun heijuu.» 

 

Vaan Jussi istui taas penkillä ja pää retkotti rintaa vasten, silmät 

puoli ummessa. 

 

»Mikä se täällä on?» kysyi poliisi tultuaan paikalle. 

 

»Tuohan tässä elämöipi», sanoivat eukot ja osottivat Jussia. »Sehän 

tässä huutaa ja laulaa.» 

 

    »Vaan enhän minä sillä laula, 

    että heleä on ääni, 

    vaan tuotahan minä laulelen 

    tuon henttuni ikävääni...» 

 

lauloi Jussi istuessaan. 

 

»Mikä mies sinä olet?» kysyi poliisi Jussilta. 

 

»Minä olen kuningas Herodes.--Jos sinä olet yksi herra ja yksi kuningas 

murjaanin maalta, niin lankee minun eteeni polvillesi ja rukoile 

minua», lausueli Jussi, yhä istua nyköttäen pää rintaa vasten. 

 

»Vai niin!» sanoi poliisi. »Viedäänpä kuningas Herodes palatsiinsa.» 

Poliisi tarttui Jussia harteisiin ja kohotti seisalleen. 

 

»Pois moukat taikinasta, sanoi Riitu russakoita!» lausui Jussi, karisti 

poliisin harteistaan, läksi astua hoipertelemaan, huudellen Kustia. 

Vaan Kusti oli löytänyt kinttunsa, nähdessään poliisin tulevan, ja niin 

jäi Jussi yksin. Poliisi oli puhaltanut pilliinsä ja koetti uudelleen 

tarttua Jussiin kiinni. 

 

»Mene matkaasi ... en huoli sinusta...» sopersi Jussi ja astua 

hynttäili, hoipaten puolelta toiselle katuvierellä ja toisinaan sortui 

keskikadullekin, väliin riensi juoksujalassa eteenpäin, väliin ei 

päässyt askeltakaan. Niin hän horjuvasti teki taivaltaan, pää notkotti 

rintaa vasten. Ja puheli hän Katrista ja sormuksesta, silinteristä ja 

kaikesta sekaisin, nauroi väliin, väliin itki. 

 

Poliisi kuleksi jälessä ja vasta kun toinen tuli, uskalsi käydä 

käsiksi. Käsikynkkään tarttuivat he Jussia ja alkoivat kulettaa 

retuuttaa häntä »rauhan satamaan». 

 

Jussi puheli: »Kuulkaa--Kusti ... vaan kuka se on toinen?» 

 

»Matti», vastasi poliisi. 

 

--»Matti... Partalan Matti... Kuulehan Matti, että jos--minä--olenkin-- 

köyhä ja kurja--niin olisin minä elättänyt Katrin...» 

 

Samassa kulki Katri vastaan posetiivin jälessä. Hän pysähtyi katsomaan 

kun Jussia vietiin ja ihmetteli että minne sitä vietiin, vaan sitten 

hän läksi taas juosta hilkkasemaan posetiivin jälkeen kohti narikkaa. 

 

Jussi yhä kertoili poliiseille Katrista ja itsestään, kulkea 

retuuttaessaan heidän käsikynkässään. 

 

»Isäni kun kuoli, niin jäin minä ihan yksin--äitini oli jo aikoja 

kuollut--ja talo vietiin maineen mantuineen--minä tulin syöttöpojaksi 

Partalaan ja olin sitten renkinä, vaan olenko minä silti huonompi?» 

Jussi oli ääneti vähän aikaa ja virkkoi taas tointuneella äänellä: 

»Kehno itkua vääntää, vaan mies se tupakan panee!» ja sitten hän rupesi 

iloissaan laulamaan: 

 

    »Kun sinä lienet yksinäinen 

    niinkuin linnunpoika...» 

 

»So, puita veräjään!» virkkoi toinen poliisi ja painoi kätensä Jussin 

suulle. Mutta silloinpa Jussi tempasi itsensä irti poliiseista ja 

katsella tuijotti heihin vihaisesti. Tekivät poliisit ryntäyksen 

saadakseen kiinni hänet, vaan huiskautti Jussi käsiään ja pois 

karisivat järjestyksen valvojat ja apua rupesivat viheltämään. Samassa 

ilmestyi Liisa Jussin viereen ja kysyi poliiseilta, mihin he häntä 

veivät. 

 

»Kortteeriin se herra viedään», arvelivat poliisit. 

 

»Tässähän sen kortteeri on», viittasi Liisa Pärpuumia. »Lähde pois 

kortteeriisi», virkkoi Liisa Jussille ja otti häntä kädestä kiinni. 

Yhdessä lähtivät he astumaan, Liisa puhellen lempeästi, mutta Jussi 

astui äänetönnä ja allapäin. 

 

»Odota hetkinen», huusi Liisa muutamalle aliupseerille, joka oli hänen 

kumppalinaan ja jäi puhelemaan hämmästyneitten poliisein kanssa. »Minä 

tulen kohta», lisäsi hän ja katosi Jussin kanssa Pärpuumin portista. 

 

»Laitin hänet nukkumaan ja otin rahakukkaronkin talteeni. Ei tiedä kuka 

sattuu pistäytymään pirttiin, kun ei ole ketään siellä. Erkkikin oli 

lähtenyt kaupungille», lausueli Liisa, palattuaan toverinsa luo. 

 

»Minnekäpäin sitä nyt lähdetään?» kysyi aliupseeri. 

 

»Lähdetään narikkarantaan katsomaan eikö isä jo olisi tullut Toppilan 

salmesta, johan sen lastin pitäisi olla purettuna», virkkoi Liisa. 

 

Niin läksivät astumaan kohti narikkaa ja lähemmäksi tullessaan kuulivat 

sieltä posetiivin soittoa. 

 

Siellä se posetiivi nyt soi ja siellä Katrikin seisoi lähellä ja 

kuunteli hartaasti, jotta tuskinpa hän muisti enää sormusta sormessaan. 

Tunsipa hän kovan nykäyksen röijynsä liepeessä. Hän katsoi, että kuka 

se nyhtää. 

 

»Terve!» ja Katri tuipasi Liisalle kättä, ja kysyi että milloin se 

Liisa oli tullut. 

 

»Tänä päivänä», vastasi Liisa. »Isä on vielä Toppilan salmessa, lastia 

purkamassa.--Pärpuumissa majatalomme.» 

 

»Sotaherra tuossa», kuiskasi Katri ja viittasi aliupseeria, eikä hän 

ollut joutanut kuuntelemaan Liisan puhetta. 

 

Liisa selitti, että se on heidän pitäjän poikia. 

 

»No, tunteeko se sinut?» kysyi Katri ihmeissään, niin ihmeissään, jotta 

posetiivi kaikkine kummineen unehtui häneltä. 

 

»Kun on naapurista ihan, niin eikö tuntisi--tuttavahan toki», arveli 

Liisa ja olisi hänellä vielä ollut lisää, vaan mitäpä hänestä. 

 

»Eipä tuolla näy rannassa isääsi», virkkoi aliupseeri Liisalle. 

 

Sekös ihmetytti Katria, että se sotaherra puhui. Eihän se nyt kumma 

ole, jotta ihminen puhuu, vaan tuntui se niin somalta Katrista, kun se 

upseeri haasteli. 

 

»Lähdetään kävelemään», sanoi aliupseeri Liisalle. 

 

Katrista tuntui niin somalta kun se sotaherra niin sanoessaan pani 

kätensä Liisan olkapäälle ja sitten pani kätensä selkänsä taakse, jossa 

toinenkin oli. Somasti se kultanauha paistoi hihansuissa ja 

kaulustassa, somalta se näytti. Katri kuiskasi Liisalle: »ei suinkaan 

se ole Sotkamosta?» Ihmetytti se niin Katria. 

 

»Tule!» nykäsi Liisa Katria, lähtiessään kävelemään. 

 

Astuivat he nyt kolmikannassa, aliupseeri ja Liisa puhellen, Katri 

ihmetellen. Ja kun Liisa oikein makeasti nauroi puhellessaan ja tarttui 

sotaherraa käsivarteen ja katsoi silmiin nauraen ja sotaherra taas 

Liisaa hymyillen, niin silloin se hytkäytti Katrin sydäntä, se tuntui 

niin somalta, jotta se vasta tuntui. 

 

He suuntasivat kulkunsa Heinätorille, missä oli karuselli. Jo etäälle 

kuului posetiivin ja rummun ääni. Alkoi Katri kysellä, jotta mikä se. 

Aliupseeri selitti mistä soitto kuului. Ja kuta lähemmäksi tulivat 

Heinätoria, sitä suuremmaksi paisui Katrin uteliaisuus. 

 

Soitto kuului jo selvästi, kimakasti piukui posetiivi ja poukahteli 

kumiseva rumpu. Väkeä seisoi yhdessä koossa ja heidän keskellään pyöri 

vaatekattoinen karuselli. 

 

Lähestyivät he sitä, aliupseeri ja Liisa puhellen keskenään, Katri 

töllistellen loppumattomasti ja suu kolmantena silmänä. Vaan kun he 

tulivat ihan äärelle seisomaan, katseli Katri aivan kuin suurinta 

kummaa. Ihmisiä mennä vilisti ympäri mikä istuen reessä, mikä hevosen 

selässä, mikä jalopeuran, kiiti ympäri vilisten vain ja kova soitto 

kävi, ja somaa se oli Katrista, oikein ihmettä. 

 

Soitettiin aisakelloa ja koje hiljensi pyörintäänsä ja viimein pysähtyi 

ja lakkasi silloin mahtava soittokin. Entiset tulivat pois ja uusia 

ihmisiä meni sijaan karuselliin. Nousipa siellä Kustikin muutaman 

hevosen selkään. Hän taputteli hevostaan, otti ohjakset käsiinsä ja 

alkoi laulaa: 

 

    »Översti se ajoi hevosill' ja vaunuill', 

    vaan ratsumies se ratsasti. 

    Sun prillati pratipra.» 

 

Kun kaikki paikat olivat täyttyneet, soi kello, karuselli alkoi pyöriä, 

rumpu ja posetiivi soida ja Kusti lauloi kiitäessään ympäri: 

 

    »Rumpu se lyö ja rumpu se käy 

    ja miekan terät ne värisee.» 

 

No, oli se taas Katrista kummaa ja unehtunut oli häneltä sotaherra. 

Häntä nauratti kun Kusti mennä kiiätti ympäriinsä, vilisten vain. 

 

Kun laitos taaskin pysähtyi, osti aliupseeri kaksi lippua, toisen antoi 

Liisalle ja toisen Katrille, jotta saivat mennä ajelemaan kerran. 

 

Tytöt lähtivätkin ja Katri istua kämäytti ensin hevosen selkään, kuten 

Kustikin oli viime kerralla, vaan kun hän näki Liisan istuvan reessä, 

meni hänkin sinne Liisan viereen rekeen. 

 

Läksi nyt koje pyörimään ja nauratti Liisaa ja Katri nauroi ääneen ja 

piti huivinnurkkaa suullaan. Nauroi se aliupseerikin katsoessaan heitä. 

 

Vaan Kusti seisoi aliupseerin vieressä ja silmäili ja silmäili häntä. 

Lähestyi askeleen lähemmäksi ja silmäsi sitten aliupseeria päästä 

jalkoihin. Aina vähän ajan perästä lähestyi askeleen ja katseli, 

silmäsi tarkasti ja suu hymyssä. 

 

»Meidän pitäjän miehiä», lausui hän vihdoin puoliääneen ja säikähti, 

kun aliupseeri kääntyi häntä katsomaan. 

 

»Kettu-Kustihan se on, terve!» lausui aliupseeri, pisti kättä ja 

hipasutti lakkinsa laitaa. 

 

»Ka, tunteehan vielä», lausui Kusti ja pani lakin päähänsä ja säikäys 

muuttui hyväksi mieleksi. 

 

»Upseerina?» kysyi Kusti. 

 

»Niin, aliupseeri.» 

 

»Niin, no kuitenkin.--Panisiko pahakseen jos tarjoaisin vähän ... on 

hyvää lilliä minulla.--Jos niinkuin passaisi, niin tuolla olisi 

hyvä...» 

 

»Ei, kiitoksia!» virkkoi aliupseeri. 

 

»Vai ei», tuumi Kusti. »Eikö sitä siinä komennossa ruukata?» 

 

»Ei.» 

 

»Yhy.--Minkälainen kello?» kysyi Kusti rohkeampana. 

 

Aliupseeri näytti ja sanoi, että hän on saanut sen hyvästä ammunnasta 

palkinnoksi. 

 

Kusti katseli ja kuunteli ja virkkoi viimein: »hyvä kello». Näytti 

sitten omaansa lausuessaan: »tämä on vain pintelikello, mutta tarkka, 

niin tarkka, että ennen se aurinko erehtyy.» Ja sitten Kusti selitti, 

että se oli pahanpäiväinen silinteri, jolla hän oli tään vaihtanut ja 

saanut hyvät välit. 

 

Hoijakka oli pysähtynyt, Liisa ja Katri tulleet alas. 

 

»Kiitoksia, Heikki!» lausui Liisa nauraen ja rupesi nyplimään 

aliupseerin vyösolkea. 

 

Katri ajatteli myös kiittää, vaan eipä ilennyt, kainostutti niin häntä 

se aliupseeri. Pitihän sitä kuitenkin kiittää, kun Liisakin kiitti, 

vaan kun se niin ujostutti. Silmäsi ja silmäsi Katri aliupseeria ja 

aliupseeri katsoi häntä. Viimein niiasi Katri ja lausui: »kiitoksia!» 

ja kääntyi heti toisaalle katsomaan. 

 

Lähdettiin kävelemään taas, Heikki ja Liisa puhellen ja nauraen 

keskenään, Katri muistellen hoijakassa-ajoaan. Tulipa sotamiehiä 

vastaan. Katri nyt katsoi ja odotti, että mitenkä nyt. Sotamiehet 

nostivat kätensä lakkiin ja kulkivat sivu, aliupseeri hipasutti 

kädellään lakkiaan. Se oli Katrista somaa. Vaan vähän matkaa käveltyä 

asteli toinen sotaherra vastaan. Sillä ei ollut samanlainen puku kuin 

tällä, vaan sotaherraksi päätti Katri itse mielessään senkin. Heikki 

pysähtyi ja nosti kätensä lakin reunaan. 

 

»Hyvää päivää, Korhonen!» 

 

»Jumala antakoon, herra eversti!» 

 

»Ovatko nämät molemmat teidän morsiamianne!» kysyi eversti naurusuin. 

 

»Ei, herra eversti», vastasi Heikki, vaan Liisa hieman punastui ja 

Katri purskahti ääneen nauramaan ja peitti huivin nurkalla suutaan. 

 

»No, jompikumpi kai niistä on?» kysyi eversti. 

 

Aliupseeri vain hymyili. 

 

»Vai niin, ette tahdo sanoa», virkkoi naurusuin eversti ja läksi 

astumaan ja toisetkin jatkoivat matkaansa, Heikki ja Liisa puhellen 

hyvin innokkaasti everstistä. 

 

»Tuossa ne ovat», virkkoi Katri vähän matkaa kun oli astuttu. 

 

»Kutka?» kysyi Liisa. 

 

»Ne herrat, jotka tulivat meidän veneessämme Pyhää alas», vastasi 

Katri. Ja kun herrat tulivat lähelle, pysähtyi Katri ja niiata 

kiepsautti ja oli käsi valmiina, että jos niinkuin käteltäisiin. Vaan 

eivät herrat pysähtyneet kättelemään. 

 

Aliupseeri saattoi naisensa Pärpuumin portille ja tytöt kipittivät 

Pärpuumin pirttiin. Siellä nukkui Jussi penkillä, raskaasti jotta 

kuorsasi. Liisan isä venemiehineen oli jo tullut; iltasta nauttivat 

juuri arkullaan. Erkki ei ollut kotona. Vaan pianpa hänkin astui 

pirttiin, päässään uusi leipälakki, jossa sinisiä ja valkeita tupsuja 

kelkkarehti ponnasta lipun kohdalla. Oli hänellä uusi letkavarsi 

piippukin ja se oli kuin kello: koppa liivintaskussa ja suuluu 

pujotettu napinläpeen, jotta punainen letka oli alaspäin kaarella. 

 

Iltasen syötyä laitettiin nukkumaan pirtin lattialle ja tuumittiin 

siinä lyhyeltä ennen nukuntaa päivän tapauksista. Katrin suu rupesi 

hyvinkin laulamaan, vaan Erkki aina sanoi, jos Katri mitä ihmettä 

kertoi, että eihän tuo niin maailman kumma ole, ja että näkee sitä 

kummempaakin. Vaikeni jokainen lopulla ja vaipui uneen ja nyt kuului 

hiljainen kuorsaus Pärpuumin avarassa tuvassa. 

 

Aamulla, ennen einettä läksivät ukot Toppilan salmeen räkyyseen ja 

sieltä tultuaan kiireimmän kautta hommasivat asioitaan päästäksensä jo 

illalla paluumatkaa alkuun panemaan. Yhteen matkaan koetettiin 

laittautua, sillä olihan rattosampi kulkea yksissä. 

 

Hyvin oli Liisankin isä joudutellut asioitaan, ja Liisahan niitä 

enimmäksi osaksi toimittelikin hänen räkyyssä olonsa aikana, jotta 

puolisten jälkeen ei hänellä enää muuta ollut toimittamatta kuin langat 

värjäriltä ja rätinki porvarista. 

 

Olihan se Erkkikin saanut yhtä ja toista ostetuksi, vaan ei kaikkia 

kuitenkaan, hän kun aina koetti mistä saisi huokeimmalla. Ja oli 

hänelläkin niinikään rätinki saamatta. 

 

»Jos tuota nyt tässä vuottaissaan ottaisi jonkun ryypyn»--arveli Erkki 

ja otti eväsarkustaan punssiputelin, minkä hän eilen oli ostanut. 

Kaivoi hän arkusta pikarinkin ja kaatoi siihen itselleen. Vaan toiseksi 

kaatoi hän Katrille. 

 

»Tule Jussi ottamaan», tarjosi Jussillekin. 

 

»Enkä», vastasi Jussi ja oli lynkäpäisillään polviensa varassa 

istuessaan penkillä, etäällä muista. 

 

»Tule, ota!» 

 

»Enkä.» 

 

»Ei tää ole kuin punssia.» 

 

»Ka, olkoon.» 

 

Erkki ryyppäsi itse puolet ja toisen puolen antoi Katrille, ja kun hän 

oli saanut tulpan pullolle ja pannut sen ja pikarin arkkuun, laati hän 

tupakkia uuteen letkavarsipiippuunsa ja poltteli hyvin tyytyväisenä. 

Vaan pianpa piti hänen kopistaa piippunsa, kun tultiin käskemään 

rätinkiin. 

 

Puhelivat sillä aikaa tytöt pirtissä. Katri kerroskeli näkemiänsä 

ihmeitä, näytti sormustaan ja peiliä ja antoi Liisan lukea sen »Laulun 

siitä hirveästä kalasta, joka nähtiin Marsellin edustalla». 

 

»Eikö ole soma laulu?» kysyi Katri hyvillään. 

 

»En osaa kehua», arveli Liisa ja näytti kirjan, jonka Heikki oli eilen 

ostanut hänelle. 

 

»Miksi tätä sanotaan?» kysyi Katri. 

 

»Vänrikki Stoolin Tarinat on sen kirjan nimi ja siinä on runoja...» 

 

»Onko ne hengellisiä, vai onko ne rakkauden lauluja?» kysyi Katri. 

 

»Eivät ole semmoisia, ovat runokertoelmia vanhoista sotasankareista», 

vastasi Liisa, rupesi lukemaan ääneen ja luki ensin »Sven Tuuvasta», 

sitten »Kuormarengistä» ja »Sandelsista». 

 

Jussi istui lynkäpäisillään polviensa varassa, mietti ja muisteli 

eilistä päivää, minkä muisti siitä. Miten hän kotia oli tullut, ei hän 

muistanut, mutta aamulla herättyään sai hän Liisalta rahakukkaronsa ja 

miten se oli Liisalle joutunut, ei hän voinut käsittää. Muisti hän 

vaihtaneensa Kustin kanssa kelloja tornin luona ja olikin se silinteri 

nyt hänellä taskussa. Vaan ei se raksutellut niinkuin pintelikello... 

Miten lie sitten ajantietäjä pätevä... Se oli kyllä se entinen kello... 

Jussi muisteli ikävänkaipauksella entistä kelloaan. »Jos oisi purkaa 

kaupat, vaan eihän sitä kehtaa jänestää...» Niin hän ajatteli ja häntä 

kadutti vaihtokauppansa. Ja ajatteli hän, että ovat kaikki Katrit ja 

Liisat ja muut nähneet hänen olleen humalassa, ja se häntä hävetti 

niin, niin että se vasta hävetti. 

 

Vaan tulivat rätingistä isännät ja alettiin hommailla poislähtöä 

kerkeimmän kautta. 

 

       *       *       *       *       * 

 

Narikkarannassa kävi meka ja melu. Siellä ukot veneissään pitivät 

»lähtöpeliä», jossa ei kaikki samaa soittaneet! Joku istui arkkunsa 

luona ja järjesteli oulutuomisiaan ja kun sai järjestetyksi, lupsautti 

arkun lukkoon, pujotti avaimennauhan kaulaansa, itse avaimen pisti 

liivin taskuun ja rupesi muuta hommaamaan. Eräs luki rahojansa ja 

luettuaan pani ne nahkalompakkoon, jonka kääri huolellisesti kokoon, 

sitaisi nuoralla kiinni ja pani lompakon arkkuun. Vaan lukipa hän 

eväsrahat kukkarossaan, laski paljoko oli rahoja mennyt, ja saatuaan 

selville kiinnitti kukkaron, pisti sen liivin povitaskuun ja sitoi 

vielä taskun nauhanpalalla. Muuan katseli vasta kellosepästä ostamaansa 

kelloa, katseli ja kuunteli, muuan koetteli uutta ympyriäistä peiliään, 

katseli siihen, katseli itseään sieltä peilistä, ja kun oli kyllikseen 

katsellut itseään, käänsi peilin umpeen ja katseli sitä päältäpäin, 

pyöritteli, käänteli ja katseli. Ken seisoi keskellä venettä ja katseli 

ympärilleen toisten toimintoa, pureskellessaan suun täydeltä 

nisuleipää, ken istui veneen perässä, ryyppäsi pullostaan ja huutaa 

hihkasi. Näytteli toinen toiselleen ylvästellen herrastupakoitaan, 

paperossia, toinenpa vastasi vilauttamalla porvarista saatua sikaria. 

Muutamia asteli vielä kaupungilta, kenellä nisuleipä, kenellä 

viinanassakka, kenellä sarkapakka, kenellä oli kädessä leipä ja sen 

päällä muutamia sillejä, kenellä kaksi leipää ja voita välissä, kenellä 

lakki kädessä ja siinä korppuja ja kenellä mitäkin. Ja kävi siinä hurma 

rannassa, niinkuin käypi puhelevassa väkijoukossa, aika meka. 

 

Rannassa oli jo Erkkikin Katrineen. Jussi oli vielä jossakin asialla. 

Erkki odotteli istuen perässä, poltteli uudella letkavarsipiipullaan ja 

katseli uutta lakkiaan. Katseli koreita tupsuja otsalla ja ihaili 

punaista vuoria. Sitten hän pani lakin päähänsä ja kysyi Katrilta: 

 

»Onko tämä komea lakki?» 

 

»Onpahan tuossa», vastasi Katri. 

 

»Onko se Katri sinulla nyt lysti, kuu on sormuskin, oikein 

kultasormus?--Kyllä niillä muilla tytöillä on vesi suussa, kun 

näkevät.» 

 

»Vieläkö mitä!» virkkoi Katri, vaikka itsekin mielessään ajatteli, että 

kyllä ne tytöt mieliteolla katselevat. »Johan se nyt sormuksen tähden 

vesi suuhun tulisi.» 

 

»Ei nyt vesi juuri tule, vaan käy niiden vähän sydämelle nähdessään.» 

 

»Pöhö! Saavathan ne sormuksen milloin haluavat!» 

 

»Saavat kun on antajia.» 

 

»Antajista ei puutetta!--Jo tulee Jussi», katkaisi Katri puhettaan. 

 

»Jussi se sanoi, että minä en tervanpoltolla saa rahaa, vaan annahan 

kun sanon. Viidettä sataa läksi nytkin--eiköhän Jussin korvat hörösty», 

tuumi Erkki. 

 

Jussi tuli, hän oli ollut toimittamassa loput asiat, jotka Erkiltä 

jäivät toimittamatta. 

 

»Sinä sanoit, Jussi, Pyhäkoskella tullessa, että minä en saa rahoja 

tervastani, vaan siinä sinä katalasti valehtelit», lausueli Erkki. 

 

Jussi katseli vähän hämillään Erkkiä, vaan pian hän huomasi, että Erkki 

oli hyvällä puhelutuulella--porvarin ryyppyjen ja sikarien 

vaikutuksesta. Ääneti oli Jussi ja lateli tavarat arkkuun, pani sinne 

kirjankin, jonka hän itselleen oli ostanut, ja vei arkun avaimen 

Erkille. 

 

--»Etten saa rahoja.--Elä Jussi koskaan puhele niin, sillä viidettä 

sataa markkaa läksi nytkin.--Semmoista summaa sinä et ole eläissäsi 

nähnytkään... Vai hä?» 

 

Ei vastausta. 

 

»Viidettä sataa markkaa ... ja puolet otin, toisen puolen jätin 

sinne... Kysyi se itse Pärpuumi konttoristiltä, että onko se tämä sen 

Rantalan isännän poika, sen Juho Erkki Huotarisen?... On kai, sanoi 

risti, ja minä sanoin, että on se.--Ryypyt ja sikarit ne läksi ja se 

sotkamolainenkin sai siinä sivussa.--Vaan elä Jussi vasta sano, etten 

minä saa rahaa tervoillani. Minä saan, ja minun ne ovat, vaikka 

jakeleisin harakoille ja seipäille ... ja piisaakin niitä jakaa... 

Mutta sinulla Jussi on aina kateus minua kohti ja viha, sinä luulet 

olevasi isoviisas... Muut eivät tiedä muka mitään... Aina sinun pitää 

matkitella muitten puheita... 'Ei se ollut tiatteria'... Miksei se 

ollut... Jos vaikka lähdetään katsomaan Kirkkotorille, niin on siellä 

se miehenpää... Vaan sinä se olet olevinasi viisaampi... Harailet 

kirjoja ... hölyn pölyä höystyt ... et viittä sataa markkaa ole 

nähnytkään...» 

 

»Jo tulee Pärpuumin puukhollari», lausui Jussi puoliääneen ja läksi 

hakemaan makasiinista sauvomia ja airoja. Puukhollaria sitä oli 

odotettu avaamaan makasiinia ja antamaan sieltä venekalut ja 

jauhokulin. 

 

»Mitä sinä purajat Jussille? Eihän se mitä ole sinulle tehnyt», tuumi 

Katri, Jussin ollessa makasiinilla. 

 

»Eihän se ... on olevinaan niin viisas, tietävinään kaikki maailman 

asiat... Että Amerikassa tuulee edestakaisin ijankaikkisesti ... senkin 

valehteli Jussi...» 

 

»Elä höpsi!» virkkoi Katri. 

 

Jussi toi sauvomet ja airot veneeseen. »Tyhmän näköinen on mies 

humalassa, ihan kelvoton», ajatteli hän, siinä puuhatessaan lähtöä ja 

Erkin pajattaessa yhä viidestä sadasta markasta. »Noin ikään se 

isänikin kerran ylpeili saaliistaan, vaan mitä niistä oli hyötyä koko 

rahoista. Meni tervat ja tukkimetsät porvarin hyväksi, meni sinne maat 

ja mannut. Konkurssin kun teki porvari, niin sinne ne isän saaliit 

haihtuivat, ihan pennittömiin. Liekö hänessä suoraa peliä pidetty, 

hyvähän näet on peijata tyhmää talonpojan moukkaa, eihän se miten älyä 

kaikkia niitä vinkeitä. Monelta muulta talonpojalta ne on tervat ja 

tukkimetsät menneet niinikään vain ihan itse edestään.--Sinne se on 

herrain haltuun mennyt minunkin perintöni ... sinne sitä mahtuu ja 

menee!» »Elä enää hupata siinä!» virkkoi Jussi nyt Erkille, 

»laittautaan matkaan». 

 

Kuletettiin vene makasiinin luo, josta tuotiin muut venekalut veneeseen 

ja vieritettiin jauhokulikin. 

 

Nythän sitä heillä ei ollut muuta kuin lähteä paluumatkalle. Joutuivat 

muutkin matkaan, kun kunkin porvarin puukhollari oli tullut antamaan 

venekalut ja suoloja tahi jauhoja, mitä kukin tahtoi. Vene veneeltään 

läksi. Ja hälveni hurina sen mukaan kuin ranta tyhjeni. Kajahti vain 

enää silloin tällöin laulun sävel tahi kiljahdus, minkä joku iloinen 

poika laski ilmoille. Ken vielä oli rannassa, koetti joutua jottei 

jäisi kovin jälelle muista. Vihdoin oli koko ranta tyhjänä pitkistä 

veneistä ja iloisista, meluavista tervamiehistä. Jokainen vene oli jo 

menossa, soutaa lipotti kosken alle. 

 

Nyt ne alkavat nousuvaivat ja on ne vaivoja. Monta hikipisaraa tipahtaa 

ennenkuin on kaikki kosket noustu; monta kertaa vetäessään venettä 

äkeissä korvissa saa puhkien ja ähkien ryömiä ponnistella rantasiltaa 

toinen käsi kolmantena jalkana. Monta kertaa saa olla ketteränä 

sauvoessaan venettä väkevissä virrankorvissa. Saapipa kerrankin 

teroittaa sauvointansa ja kerrankin nostaa ja pistää sitä, ennenkuin 

sen saa viskata kotirannalle. Ja kerran ja toisenkin saa airolla 

vetästä, ennenkuin vene jyrähtää tutuille teloilleen. 

 

Eipä joutanut Erkkikään enää puhelemaan, lie nuo porvarin viinat jo 

haihtuneet. Äänetönnä sauvoi hän keulassa ja, vetopaikoissa Jussin ja 

Katrin vetäessä, rompsasi sauvoimella, oikeata rompsia kun ei vielä 

tarvittu. 

 

Merikoskesta päästyä sauvoivat nyt palaavat oulumiehet joen oikeaa 

rantaa pitkänä veneraitana. Ja vilske kävi siinä. Heilahti sauvointa 

kymmenittäin ja huojui sauvojaa saman verran, notkistaessaan ja 

oikoessaan vartaloaan. Vilisi punaisia paidan hihoja käsien noustessa 

ja laskiessa. Sauvoimien taaja porske kuului, kun keltainen venesarja 

ja siinä sinihousuinen ja punapartainen miesrivi siirtyi pitkin 

joenrantaa, ja kuului tuon tuostakin naurua ja kovempaa ääntä ja joskus 

kiljahdustakin ja vieläpä joku katkonainen laulukin. 

 

Niin se matkue teki taivaltaan, työnnellen veneitään vasten virtaa ja 

kierrellen joen rannan mutkia. Siellä joukossa oli Erkin venekin ja 

Erkki sauvoi keulassa, Jussi, tottuneempi kun oli, sauvoi perässä, vaan 

keskellä työnteli Katri, työnteli avopäin. 

 

»Sauvo yhtä aikaa, Katri», muistutti usein Jussi ja virkkoi se Erkkikin 

väliin, kun Katri kolautti sauvoimensa yhteen: »mitä se siinä 

saikkaroipi!» 

 

Liisa sauvoi isänsä veneessä. Voimakkaasti hän työnteli, kauniisti 

taipui pitkä sorja vartalonsa ja puikki sauvoin kädessään kuin 

tottuneella ainakin. 

 

»Onpa se reima tyttö», arveli Erkki Liisasta ja samoin muutkin olivat 

miettineet. 

 

Kun oli sauvottu iltaa jo myöhäseen, käännettiin veneet törmään jonkun 

talon rantaan ja siinä yövyttiin. Aamulla taas auringon nousulla oli 

venejono luikertelemassa pitkin virtavan joen rantaa. Eihän se niin 

vinhakasti matka joutunut kuin alas tullessa, vaan katkesipa tuo taival 

nytkin. Ei ollut näet vielä aurinko laskullaankaan kun ukot saapuivat 

Syväyksen rantaan, noin neljän penikulman matkaa Oulusta. Tästä 

annetaan veneille hevoskyytiä kolme neljännestä penikulmaa maantietä, 

kierretään siten Pyhäkoskea, ja kyytiä saivatkin veneet nyt heti, 

odottamatta kauan. Hevosien saavuttua nousi körötti vene veneeltään 

joesta rattaiden selässä ja läksi kulkea jonottamaan pitkin maantietä, 

ja miehet astua tassimaan jälestä. Vaan saatua veneet taas vesivaraan 

rupesivat ukot iltaruualleen ja levolleen, aurinkokin oli jo mailleen 

menossa. 

 

Kaksi vuorokautta oli Oulusta lähdöstä juuri, sillä torstaipäivä 

oli nyt kulunut illalleen, kun matkamiehet saapuivat Niskakosken 

alle. Siinä sitä nyt oli puskemista sitä noustessa. Olihan sitä 

Sotkakoskessa, Utasessa ja Ahmasessa jo saanut vetää kinnata, vaan mitä 

ne ovat Niskakosken suhteen! Ainahan sitä autetaan toisiaan 

tinkapaikoissa näin joukossa kun kuletaan, vaan parempihan olisi avutta 

päästä, ei näet hidastaisi siten muita eikä itseään. 

 

Kukin laitteli ja varusteli venettään, kiinnitti rompsin ja tarkasteli, 

oliko köysi kestävä ja vaulu. Sitten alkoi vene toisensa jälestä lähteä 

taistelemaan Niskakosken väkevää virtaa vastaan,--nyt vasten, silloin 

myöten. Köysi yli olan astui mies pitkin sillan reunaa kovasti 

etunojassa ja astui rompsimieskin ohjaillen ja työntäen venettä 

rompsillaan. Lujalla se piti miestä korvassa aina. Taas niskassa, missä 

tuli sauvonta, piti ketterästi hypätä veneeseen, tarttua sauvoimeen ja 

estää venettä pääsemästä takaisin. Tosi tinka on koskessa noustessa jos 

laskiessakin. 

 

Jussi ja Katri olivat vetämässä ja Erkki rompsissa. Matalana oli Jussi 

äkeimmissä korvissa, avopäin pinnisti hän. Monta kertaa jonkun kiven 

tekemä korva pysäytti veneen siihen paikkaan. Silloinpa Jussi oli 

tanakkana toinen jalka suorana kivensyrjää vasten, toinen jalka 

notkistettuna eteen ja luottamassa sekin kivensyrjään ja ruumis 

vaakasuorassa sillan kanssa. Niin hän jämötti siinä vähän aikaa. Vaan 

sitten tempasutti hän ruumiinsa eteenpäin notkistetun jalan voimalla ja 

läksi vene liikkeelle, läksi vauhdilla ja useinpa silloin kapsahti 

Katri pitkälleen sillalle. Niin se kohosi Erkin vene aina korvan 

niskaan. Vaan ainapa läksi Jussi, oman veneen saatua, katsomaan, että 

jos kuka apua tarvitsisi, ja useampaa hän auttoikin. Auttoi hän kerran 

Liisankin isän venettä muutamassa äkeässä korvassa. Oli se toinen mies 

nuori ja heikko poikanen, joka ei jaksanut vahvasti vetää, vaan Liisa 

sen sijaan kiskoi tuimasti, ja hän se itse olikin köyden päässä. 

 

Ihmettelivät miehet Liisan reippautta ja reipas tyttö se Liisa olikin, 

oikein reima. Vaan vasta Siitarinkorvaa noustessaan he reimautta 

näkivät. Siellä näet kuohuissa juoksi lankkuvene, mies istui keulan 

puolella ja vaimo oli melassa! Siellä se vene kiiti ja hyppi 

vallattomasti kuohujen sylissä, vaan vaaratta kulki se uraa vaimon 

ohjauksella. 

 

»Onpa kunnon eukko», arvelivat miehet. 

 

»Tuo mies laskee kosket kylkiluulla», arveli joku veitikka ja 

naurettiin siinä, vaan kaikkihan oli reippaan vaimon ylistykseksi. 

 

»No kaikkia sitä näkee», arveli yhä joku ihmetellen, vaan oli niitä, 

jotka olivat sen kumman jo ennen nähneet, ja kertoi heistä joku kerran 

nähneensä kaksi venettä koskessa menossa, joissa molemmissa oli eukot 

laskemassa. Sieltä Niskakosken varrelta ne molemmat kuuluivat olevan 

kotoisin ja soutavan lankkuja miestensä kanssa. Kaikki kosket laskevat 

eukot Ouluun asti. 

 

»Ne ämmät eivät olekaan mitä tahansa!»-- 

 

Aamusella päivän noustessa oli Pyörteellä liikettä. Yön seutuna oli 

kokoutunut alasmenijöitä suuri joukko. Jo illalla auringon laskulla, 

kun Oulusta palaajat tulivat Pyörteelle, oli siellä kymmenkunta 

venettä, vaan nyt oli luku monissa kymmenissä. Yöllä puhalteli ylätuuli 

ja se kokoeli Oulujärvellä tulijat selvästi Pyörteelle. 

 

Tokihan siinä Pyörteellä nyt ääntä oli ja puuhaa. Toiset puuhasivat 

veneitten varustelemisessa koskille, toiset istuivat hiljaisesti 

veneissään ja tupakoivat, katsellessaan muitten hyörintää. Muutamat, 

joilla oli tuttavia Oulusta palaavien joukossa, istuivat heidän 

veneissään maistelemassa kaupunginviinoja ja tupakoita ja kuuntelemassa 

Oulun uutisia: tervan hintaa, tavarain kalleutta, vedenpaljoutta 

koskissa j.n.e. Törmällä kuleksi ja istuksi kosolta miehiä joutilaina, 

ken hankaillen kellokauppaa, ken lakinvaihtoa, ken takin, ken 

saappaitten huikkausta. Syntyi väliin suurempia joukkoja, ja silloin 

kuului siitä suuri ääni ja rämähteli naurun remakka. 

 

Kusti oli pitämässä kellotarkastusta parin miehen kanssa ja kehui 

heille kelloaan, kehui minkä jaksoi ja aina suuremmalla innolla 

jos huomasi uskomuksen vivahduksia kuulijoissaan. Kertoi hän 

kellokauppahistoriansakin ensimäisestä kellosta tähän viimeiseen: »ja 

tämä on niin tarkka ettei horisontti tarkempi», oli loppulause 

kertomuksessa. Oli kokoontunut Kustille suuri kuulijakunta ja yhä hän 

jatkoi esitelmäänsä »tästä kellosta». 

 

»Se karusellin isäntä olisi ostanut minulta tään kellon, hän kun 

tarvitsisi ihan tarkan kellon», jatkoi Kusti. 

 

»Minkä karusellin?» kysyi joku. 

 

»Onpahan siellä Heinätorilla uusmuotinen hoijakka, ulkomaalainen 

hoijakka, Kamlakaarlepyystä, joka on kuulemma siellä Amurin maassa, 

Suomenniemen takana missä lie.--Niin se isäntä...» 

 

»Hoijakka--olihan hoijakka markkina-aikoina siinä Liljeplumminkin 

kartanolla», arveli joku joukosta. 

 

»Niin hoijakka--nähtiinhän tuo sekin. Ilmanaikainen rämppä! Vaan tämä 

on uutta muotia, ihan toista sorttia. Tässä on kunnon hevoset ja 

kerupiimit. Pyöriessä soipi pasuunat ja harppuunat.--Se isäntä siinä 

olisi ostanut minulta tämän kellon, kun näet se pitää ihan määrälleen 

pysäyttää, niin tarvitsee tarkkaa kelloa. Mutta minä sanoin, että kun 

nyt kerran on saanut tarkan kellon, niin pitää hänet.--Ja olisi minulta 

vaihtanut muuan upseerikin, joka oli sotaväen kanssa siellä karusellin 

luona.» 

 

»No mitä ne sotamiehet siellä tekivät?» kysyi joku taas. 

 

»No, ne siellä olivat, että--jos--joku mikä tahansa sattuisi, niin 

kai ... enkä tullut kysyneeksi siltä upseerilta, mitä varten he 

ovat...» 

 

»Tunsiko se sinut se upseeri?» 

 

»Tunsi.--Sanoi sotamiehille, huusi lujasti: 'sirin-kasarinkasairua 

saleetup!' Silloin sotamiehet nostivat kätensä lakkiin--tälleen näin. 

Mutta se upseeri tuli minun luokseni ja sanoi: Kustihan se on?--Niin 

on, herra upseeri, sanoin minä ja silloin sitä käteltiin. Sitten hän 

tahtoi katsoa minun kelloani ja kärtti vaihtamaan. Sanoi sotakomennossa 

tarvittavan tarkkaa kelloa. Jos sekunninkaan myöhästyy, niin ei hyvä 

kuulu seuraavan, niin näet pitää ajalleen sattua.--Viidellätoista 

kivellä käypi ronomeetan... 

 

»Mitä se Kusti taas valehtelee?» lausui Liisa, joka Katrin kanssa oli 

tullut miesjoukkoon. 

 

»Vai valehtelee», lausui Kusti vakavana, vaikka hymy oli suupielissä ja 

värehti yli huulien, tuikuttipa silmistäkin. 

 

»Elkää uskoko miehet, valehtelee se», vakuutti Liisa naurusuin. 

 

»Eläkä siinä viisaampiasi neuvo, kuin korppi harakoita», virkkoi Kusti 

nauraen hänkin. 

 

»Onko tää tyttö sinun morsiamesi?» kysyi joku. 

 

»Ei ole, enkä huolikaan», virkkoi Kusti. 

 

»Ei ole kaupankaan», oli Liisan leikillinen puhe. 

 

»Etkä sinä ketään saakaan», arveli Kusti. 

 

»En saakaan, sillä maasta ei kelpaa eikä taivaasta anneta», vastasi 

taas Liisa. 

 

»Onhan tää sievä poika», arveli joku Liisalle Kustia. 

 

»Onpahan tuossa, on kuin kesken ristiltä siepattu», oli taas Liisan 

vastaus. 

 

»Toista suu puhuu, toista mieli ajattelee», lausui Kusti, katsellessaan 

muutaman miehen kelloa. »Kyllä sinä minut ottaisit...» 

 

»En vaikka oltaisiin vain kahden maailmassa ja tervakoppa kolmantena», 

katkasi Liisa Kustin puheen ja läksi kävelemään, lopettaen pilan Kustin 

kanssa. 

 

»Kovia sanoja», arveltiin leikillä. 

 

»No, rakkaudesta kaikki vaikka silmä menköön», tuumi Kusti, antoi 

miehelle kellonsa ja läksi kävelemään. Hajosi siitä nyt muukin joukko, 

kuka kunnekin. 

 

Vaan kaupunginviinat olivat jo alkaneet vaikutuksensa ja sama juttu 

eväsviinoista, sillä nekin olivat käytännössä ajankuluksi. Hurina oli 

noussut nousemistaan ja ukkojen leuat liikkuivat nyt kiivaasti ja suut 

pauhasivat. Kuului karjahdusta sieltä täältä ja kovalla äänellä kehui 

joku lakkiaan, toinen takkiaan, joku rahojensa paljoutta, maita ja 

mantujaan. 

 

Mutta tulipa rannalle nimismieskin. Keppi kädessä, toinen käsi housuin 

taskussa ja tähtiotsalakki päässä asteli hän rantaa ja loi 

virkasilmäyksen puoleen ja toiseen. Missä ei melu ottanut hiljetäkseen, 

siihen hän astui ja laski kieltonsa pönäkällä äänellä. 

 

Pianpa alkoi vene toisensa jälkeen solua koskelle ja toistakymmentähän 

niitä pääsi menemään heti yhdessä poksussa. Toistapa tuli, aina vaan 

vähän ajan perästä pyörähti veneitä Pyörteelle, milloin enemmän milloin 

vähemmän. Oli nyt nimismiehellä kirjoittelemista ja silmäilemistä 

ainakin aluksi. 

 

Läksivät palaajatkin taipaleen tekoon. Sauvoivat virran niskaan ja 

sitten soutaa lipittelemään taas Oulujärven laajoja selkiä. Oli sitä 

soutelemista nyt. Oli ylätuulikin, ei kova mikään, vaan aina se 

kiinnitti sekin, jottei pitkiä taipaleita jaksanut yhteen menoon 

soutaa. Hiljakseen kulettiin, syötiin ja levättiin. Lauantaina 

iltamalla tulivat höyryn jälessä Kajaaniin. Sievästi päästiin niin 

Oulujärvi ja oli se iso asia kulussa. 

 

Höyryn perästä erottuaan soutelivat ukot veneensä alakanavan suuhun, ja 

mies veneeltä läksi hakemaan kanavalippua kaupungista, toiset 

odottelivat sen aikaa, katsellen huvikseen Ämmää ja kanavaa, monestihan 

ne on jo nähnyt, vaan katseleehan noita kuitenkin, kun ovat tuossa 

silmien edessä. 

 

Pauhaa siinä kovasti Ämmä, pitää ijankaikkista toraansa. Verrattomalla 

jyrinällä syöksyy vesi leveän kallion kielekkeeltä syltiä syvyyteen ja 

kiehuu sitten suurella kuplulla putouksen alla, ruskahtavanvaaleana 

vaahdosta ja poreista. Nousee korkealle hieno pisarasade, johon päivän 

paistaessa syntyy monia sateenkaaria kosken kauniiksi koristukseksi. 

 

Siellä seisoivat miehet kanavalla ja katselivat, kun muuan lasti juuri 

tuli yläkanavalta. Se liukui kiivaasti virrassa. Jo tuli sillan alatse 

maan puolelta ensimäistä sillanarkun väliä, laski ihan rantasillan 

kuvetta aivan likeltä. Nyt ei enää hätää Ämmään joutumisesta kun on 

sulkusillan sisäpuolella. On valmiina kanavassa auki ensimäinen portti 

ja kun vene on perillä, ei muuta kuin kiinni yläportti ja läpi auki 

alaportista. Vesi vähenee vähenemistään, vene laskeupi ja yhä laskeupi 

kuinka syvälle ja pilkistävät sieltä ylös venemiehet. Alaportti nyt 

auki ja vene ala mennä, jälellä on Ämmä. Niin viekkaasti kierretään 

julma vihollinen. 

 

Tulee taas toinen vene vuorollaan. Ei laske niin liki rantasiltaa, 

pelkää sitä, mutta--nyt sen on Ämmä saanut valtoihinsa! Hirveätä!--Mies 

melassa katselee--katselee. Turhaan hän pelastuksen väylää etsii.-- 

Suunnittaa hän kuitenkin sinne, missä syvintä arvelee olevan: kääntää 

veneen juoksemaan kohti keskiputousta. Huutaa ja viittoo toiselle 

miehelle. Mitä hän huutaa, ei kuulu tänne pauhulta. Vaan perään juoksee 

toinenkin mies ja sieltä molemmat katselevat matkan mukaan. Vene 

kiiruhtaa putouksen niskaan.--Hei, vaipui keula, perä nousi, vilahti 

melakin ilmassa, miehet lensivät rinnakkain kauas putouksen alle ja 

puhkesi virran pinta heidän altaan ja sinne he muljahtivat 

näkymättömiin. Hetken perästä ilmausi toinen ja pian toinenkin paineen 

veden pintaan ja koettivat pyrkiä avuksi rientävää venettä kohti. 

Muljahdellut oli jo tynnyreitäkin veden kalvoon ja kulkivat ne virtaa 

pitkin. Niinikään ajelehtivat veneen keulapuolisko ja hajonneen perän 

kappaleet, kiiti melakin ja näytti pyrkivän etukynteen.--Vaan kaikki 

saatiin kootuksi. 

 

»Joko ne ovat muut aikoja lähteneet?» kysyi Erkki, tullessaan 

kaupungilta asioiltaan, joita hän oli toimitellut sillä aikaa kun Jussi 

Katrin kanssa kuletti veneen kanavista. 

 

»Jo voivat olla koskien niskassa!» arveli Jussi. 

 

»Kun pääsisi yhtä nopeasti täältä kotiin kuin päästiin kotoa tänne», 

arveli Katri, kun lähdettiin sauvomaan. 

 

»Ei pääse nyt», tuumi Erkki. »Ei ole kun harvoin semmoista 

purjetuulta.--Ei tiedä kuinka kauan vielä voi viipyä, vaikka eihän 

tästä enää mahdottomia olisi.»-- 

 

       *       *       *       *       * 

 

Uusi viikko oli keikahtanut yli puolivälinsä, torstaipäivä oli iltaansa 

lähellä, kun Erkin vene pyrki Tikkalanniemeen. Hitaasti lähestyi talo, 

vaan lähestyi viimeinkin. 

 

»Pitäähän sitä käydä tässä talossakin!» tuumi Erkki ja laski rantaan. 

 

»Niin, Susannalle se huivi», lausui Katri. 

 

Iloisena otti Susanna tuttaviaan vastaan, oikein herttaisesti. Kysyi 

kuulumisia ja olihan sitä taas kysymistä. 

 

»Venettäkö se jäi Jussi laatimaan?» kysyi hän kun ei häntä alkanut 

näkyä. 

 

»Eipä taida Jussi enää venettä laatia», virkkoi Erkki vakavasti. »Jussi 

hukkui.» 

 

»Hukkui... Missä?...» 

 

»Sipisen virrassahan...» 

 

»Miten se siinä...» 

 

»Kukapa hänet oikein tiennee. Minä näet sauvoin keulassa, jotta en 

nähnyt koko tapausta, eikä se Katrikaan...» 

 

»Kyllähän minä näin silmäpuolellani, että jotakin vilahti juuri kun 

vene heilahti», arveli Katri, »vaan en minä älynnyt katsoa sen 

tarkempaan». 

 

»Tottapa se, kun hän kovasti työnsi virrassa--joka on niin juuttaan 

ilkeä nousta--luiskahti sauvoin ja hän suistui suinpäin virtaan. Onhan 

niin sattunut usein», selitti Erkki. 

 

»No, Jussia ei näkynyt sen enempää?» 

 

»Ei. Minä kummastelin, jotta mitä se Jussi tekee, kun minulta ryösti 

keulaa selälle ihan iltikseen ja pyörähtikin viimein virran mukaan. 

Minä silloin vähän kirosinkin ja katsahdin perään, niin mies poissa, ei 

näkynyt ei kuulunut. Enpä osannut ajatella aluksi mitään.» 

 

»No, haettiinko sitä sitten?» 

 

»Hetihän minä kaupunkiin ja ruvettiin etsimään, etsittiin se ilta ja 

seuraava päivä, eikä vain löytynyt.» 

 

»Sinne meni mies parhaassa ijässään.» 

 

»Menomatkalla sanoikin Jussi, että siinä se Sipisessä temppu pelaa, 

ennenkun on sen noussut», lausui Katri. 

 

»Niinkö sanoi?» kysyi Susanna. 

 

»Niinhän se taisi sanoakin», tuumi Erkkikin. 

 

»Ei tiedä, missä se surma milloinkin piilee», huokaili Susanna. 

 

Erkki antoi huivin, jonka Jussi oli ostanut, ja teki poislähtöä. 

Kielteli Susanna kahville, sillä nyt hän vasta muisti, mutta 

matkamiehet eivät joutaneet odottamaan. Rantaan saattoi Susanna 

matkalaisia ja istuutui kivelle katsomaan heidän lähtöään--toisilla 

tunteilla kuin menomatkalla. Ja kun vene katosi näkyvistä, purkausi 

häneltä itku. Suri Susanna entistä palveluskumppaniaan. 

 

Tenetinvirrasta olivat matkamiehet jo nousseet ja soutelivat 

selkävettä. Tyyni oli ilta ja kaunis, aurinko mailleen menossa. 

Hitaasti halkeili vene sileätä veden pintaa, Katrin soutaa viehkastessa 

ja Erkin huovatessa. Äänettöminä työskentelivät, ei ollut puhelemista. 

 

Erkki ajatteli, että mitenkähän siitä Ontojoesta pääsee, Katrista kun 

ei ole rompsiin eikä kelpo vetäjäksikään.--Mistä sen miehen saa sitten 

Jussin sijaan. Niin vähällä rahvaalla ei tule toimeen, ja teki se Jussi 

kahden tavallisen miehen lailla, teki näet itse uuraasti ja huolehti 

muittenkin teoista. Liian hyvä mies meni siinä manalle. Ei sitä tiedä, 

milloin se kenenkin vuoro tulee. Ei tiedä, ei.--Jo kai ne mahtaa olla 

Ontojoella tukkilaiset, jos heistä jonkun saisi. 

 

Katri silmäili järven rannoille, katseli että missähän se Liisan koti 

mahtoi olla. Näiltä paikoin se oli vene ilmaantunut heidän jälkeensä.-- 

Onkohan se tuo talo? Siitä lähtee soutamaan nuottaveneet. Kuuluu 

ääntäkin, puhelua niistä ja taitaapa olla siellä Liisakin, niin 

kuulostaa äänestä--Liisa se on, joka nyt laulaa. 

 

Laulu kuuluikin nuottaveneistä ja kaiku kertoi ympäri järven rantoja 

laulun. 

 

    »Jos mä näkisin oman kullan 

    kavahtaisin kaulaan. 

    Palavalla sydämellä, 

    niinkuin tuli taulaan.» 

 

»Anna minä nyt tulen soutamaan», virkkoi Erkki ja vaihdettiin sijoja. 

 

Monta kertaa he vielä saivatkin vaihtaa, ennenkun olivat 

Ontojoellakaan. Lauvantai-iltana näet vasta tulivat joen alle juuri kun 

tukkilaisten huuto »kello soi!» levisi pitkin jokivartta, kulki mies 

mieheltä ja raikui metsä sen kulkiessa. 

 

    »Tukkipoika se lautallansa, 

    se on hyvin sorja. 

    Hei juu ma laulan vaan, 

    se on hyvin sorja! 

 

    Eipä hänen tarvitse olla 

    talonpojan orja. 

    Heijuu ma laulan vaan, 

    talonpojan orja.» 

 

Siten lauleli muuan mies astellessaan pölkkykoukku olalla jokivartta 

pitkin. Laulaja oli juuri itse Kettu-Kusti. Tänne tukkijoukkoon se oli 

jo kerennyt. Ja hänestäpä maksua vastaan läksi apua koskille. Niskaan 

päästiin kunnon päällisesti ja päästiin jo vähän jälkeen maatapanon. 

Siellä se nyt oli hyvä tilaisuus Erkillä kysellä olisiko halullista 

kasakaksi. 

 

Sunnuntaina puolen päivän seudussa, kun Jussi Piipponen oli saanut 

saatavansa tukkipäälliköltä, lähdettiin taas taipaleelle. Niin, Jussi 

Piipponen, se Katrin komia poika, oli ruvennut kasakaksi ja halusipa 

hän ruveta rengiksikin.--Olipa nyt Katrista soma istua hänen viereensä 

soutamaan, oikeinpa teki mieli naurattamaan. Puhellen siinä soudeltiin, 

ja nauraenkin. Oli Jussi näet semmoinen leikinlaskija, oikein iloinen. 

 

Kaunis oli päiväkin, niin oli juuri kuin heidän lähtiessään kotoa: 

tyyni, rasvatyyni, ja lämmin. Niemien ja saarten rannoilla lentää 

luikotteli rantasipejä voivotellen sekä lentäessään että istuessaan 

kiven selässä tahi kannon nenässä. Hyppiä ripsautteli västäräkkikin 

rannan kivillä ja äännellen: tili, tili. Metsistä kuului lintujen 

vilkas viserrys ja etäältä helähti käen kukunta. Jo tuntui Erkistä ja 

Katrista paikka tuttavalta, vaikka eivät he sitä joutaneet 

ajattelemaan--varsinkaan Katri Jussin vieressä. 

 

       *       *       *       *       * 

 

Hiljaisuus vallitsi Rantalassa tänään. Ei ollut kotona muuta rahvasta 

kuin isäntä ja ruoti-ämmä, kirkolle olivat lähteneet muut, paitsi Anna 

Mari, joka oli nukkumassa luhdissaan. Isäntä luki pöydän takana. Edellä 

puolisten oli luettu päivän evankeliumi, veisattu virsi ja luettu 

Raamattuakin, vaan nyt luki isäntä virsikirjasta »kotona olevaisten 

rukousta matkalle menneiden edestä». Ja ruoti-ämmä otti osaa 

hartahasti, käsi poskella, ja ruumis nyökkäsi. 

 

»Hyvää iltaa!» toivotti naapurin isäntä, astuessaan pirttiin. 

 

»Jumala antakoon!» vastattiin ja isäntä luki lukunsa loppuun. Vaan 

lopetettuaan painoi isäntä virsikirjan kiinni, ripusti vaskipuitteiset 

silmälasinsa naulaan akkunan keskipuussa ja kävi antamaan kättä 

naapurille, toivottaen tervennä tulemaan. 

 

»Kuuluuko mitä?» 

 

»Eipä kuulukaan.--Eivät oulumiehet ole tulleet?» 

 

»Ei vain, vaikka neljä viikkoa tulevat olleeksi matkalla. Mikä lie 

heidät saavuttanut?» 

 

»Kirkolla kuuluu puhutun, jotta Ämmään on laskenut vene ja yksi mies 

hukkunut.» 

 

»Mutta olisi kai siitä jo tullut tarkka tieto, jos se Erkki olisi 

ollut.» 

 

»No, niin luulisi.--Se on Erkki ensi kertaa Oulussa omin päinsä?» 

 

»Niin on, vaan onhan hän jo kulkenut minun kanssani monet kerrat ja 

onhan Jussi tottunut kulkija!--Mitäs se Musti siellä räiskää?--Taitavat 

tulla kirkolta.» 

 

»Ei nämä kirkkomiehiä,--vaan kuka tuo on?--Ei se tämän kylän miehiä 

ole», tuumi naapurin isäntä ikkunasta rantaanpäin katsellessaan. 

 

»Kirkonkylästä se on tuo mies», arveli isäntä, tultuansa katsomaan 

hänkin. »Kyllä ne ovat meidän oulumiehiämme, koska kantavat arkkua 

tupaan.--Tuollahan tuo tulee Katrikin.--Erkki on jälessä kantamassa 

arkkua.--Missä Jussi... Missä Jussi ... liekö veneelle jäänyt...» 

 

Siinä ne tulivatkin nyt oulumiehet. Jussi Piipponen ja Erkki, kantaen 

arkkua sauvomessa ja konttia, Katri viinanassakoita kainalossaan. Musti 

hääräsi heidän ympärillään, hyppi Erkkiä ja Katria vasten, huiski 

häntäänsä, murisi ja haukkui korvat luimussa. Juoksipa väliin Piipposen 

Jussinkin sivulla, nuuski häntä; vainusteli tarkkaan, vaan häntä ei 

huiskannut, riippui suorana, nenä vain vähän käpertyneenä. Ei ollut hän 

tuttava Mustille. 

 

Pirttiin tultuaan tekivät matkamiehet hyvän illan, pistivät kättä ja 

kertoivat terveiset Oulusta. Kotona olijat kysyivät kuulumisia, vaan 

eipä ne tulijat tienneet »mitään liikoja». Kerrottiin lyhyesti 

matkanvaiheet. Jussin hukunta oli isoin asia ja siitä sitä puheltiin 

pitkään. Ja mainittiin Jussista yhtä ja toista hyvää. Hiljaiseksi ja 

uutteraksi häntä kukin kiitti.-- 

 

Puheltuaan ja tupakoituaan otti Erkki liivinsä taskusta arkun avaimen, 

vetäsi arkun penkin luo ja alkoi katsella mitä siellä arkussa oli. 

 

»Tuossa on teidän piippuvartenne», tarjosi Erkki naapurille, otettuaan 

arkusta punaletka-piipunvarren. »Tuossa on ... mikähän lie tuokin 

kirja», virkkoi Erkki ja pani pöydälle Jussin ostaman Vänrikki Stoolin 

Tarinat, jota kaikki alkoivat katsella ja tavaella. »Ahkera lukumies se 

oli Jussi», tuumittiin. 

 

»Tuossa--missä se on Anna Mari?» katseli Erkki Unikirja kädessä. 

 

Samassa tulikin Anna Mari, kynsien korvallistaan ja silmät tiirollaan. 

Seisoi niin keskellä lattiaa, vaan kun huomasi siellä vieraan pojan ... 

oli kuin toinen ihminen. 

 

»Tuossa on Unikirjasi!» 

 

Anna Mari otti sen ja kilpasi luhtiin, josta vähän ajan perästä 

ilmestyi uudessa hameessaan ja punarantuisessa villahuivissaan. 

 

»Tuossa on savipiippu ämmälle, Jussi osti sen teille oulutulijaisiksi», 

virkkoi Erkki ja antoi ämmälle savipiipun. 

 

Tavarat kun oli otettu arkusta ja katseltu niitä ja kyselty hintoja, 

keskusteltiin muista oulunasioista. Olihan sitä kertomista ja kuunteli 

ne hartaasti muut paitse ruoti-ämmä, joka ajatteli ja muisteli Jussia. 

Vaan pian ne muutkin aina sortuivat Jussia ajattelemaan ja muistelemaan 

ja silloin sitä alettiin puhella hänestä. 

 

»Muistan sen Jussin pienestä pahasesta», kertoeli ruoti-ämmä. »Hyvin 

vilkas poika oli paitaressuna isänsä kodissa. Toimetonna ja työtönnä ei 

koskaan, aina oli jossakin hommassa, milloin muka veisteli 

kirvesvartta, milloin rekeä ja milloin mitäkin todempaa kalua. Vaan 

joutui poikaparka hänkin kurjuuden kouriin. Isänsä kuoli ja maat ja 

mannut vietiin, kälmättiin. Poika, mistä hän älysi huoltaa asioitaan, 

joutui joutavan jälille.--Hm.--Onni yksillä, kesä kaikilla.» Ruoti-ämmä 

laati tupakkaa savipiippuun ja jatkoi: »Muistan miten ketterä hän oli 

tullessaan ensi kertaa Oulusta, tuommoinen pieni nasta vielä silloin. 

Niin oli kuin aika mies konsanaan. Niinessä oli kaksi vesirinkeliä, 

jotka hän sanoi antavansa Katrille ouluntulijaisia. Katrin kanssa nää 

olivatkin hyviä tovereita, yhtäläiseen yhdessä asuksivat. Kerran 

eksyivätkin ja toista vuorokautta olivat kateissa. Muutaman suuren 

kiven luota sitten löydettiin, missä maata kyyröttivät kuin linnun 

pojat.» 

 

Ruoti-ämmä sytytti piippunsa. 

 

Piipponen etsi sijaa kellollensa--Jussin entiselle pintelikellolle, 

jonka hän oli vaihtanut Kettu-Kustilta. »Tuossapa tuo on kuin tehty 

sija», tuumi hän pannessaan puikkoon seinälle, jossa se kello ennenkin 

oli ollut. »Siinäpä nappase.» 

 

»Ei olisi uskonut, että Jussi kun läksi, läksi viimeistä kertaa Oulua 

soutamaan», arveli ruoti-ämmä ja kyyneliä vieri rypystä ryppyyn hänen 

poskillaan. 

 

 

 

 

 