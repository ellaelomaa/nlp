TÄYDELLINEN SOHVA KIERRÄTETTYNÄ!

Meillä on uusi sohva! Se on IHANA! Se on muhkea, ISO, löhöilyyn sopiva ja kaikin puolin täydellinen. Ja se on kierrätetty!

Vaikka uusi isompi sohva on ollut ostoslistalla jo pitkään, en olisi vielä joitain viikkoja sitten arvannut, että ostetaan sohva käytettynä. Vaikka miksipä ei, sillä todella monet meidän kodin huonekaluista on ostettu meille kierrätettynä.

Aina välillä saan sellaisia PAKKO saada ideoita huonekaluista, jollaisia ei takuulla löydy mistään kaupasta valmiina. Kuten vaikka keväällä, kun halusin meidän keittiöön vaaleanpunaisen ruokakaapin kullanvärisillä vetimillä. Eihän sellaisia myydä missään! Sopiva mäntyinen kaappivanhus löytyi silloin Torista, se maalattiin kauniilla Magnolian sävyllä, ja myöhemmin siihen kiinnitettiin kullanväriset vetimet, kun sopivat löytyivät.

Joitain vuosia sitten halusin kuopukselle Ikean Kura-sängystä tuunatun talosängyn. Ei tietenkään ollut mitään järkeä ostaa uutta sänkyä tuunattavaksi, joten odoteltiin niin kauan, että sänky löytyi sopivan matkan päästä käytettynä ja sen jälkeen sänky maalattiin ja nikkaroitiin valmiiksi.

Joskus taas vastaan on tullut vähän vahingossa jokin huonekalu, joka on ollut PAKKO saada tuunattavaksi. Kuten viime kesänä, kun lähdin hakemaan fb-kirppikseltä bongaamiani vanhoja puutuoleja. Tuoleja myyvän vanhan miehen pihavarastosta löytyi aivan ihana vanha puinen kirjoituspöytä, joka on nykyään kuopuksen huoneessa lemmikinsiniseksi maalattuna. Ja ihana pöytä kyllä onkin!

Ja onhan meillä sellaisiakin kierrätyshuonekaluja, joita ei ole ollut tarkoituskaan tuunata. Lastenhuoneiden sängyistä 3/6 ja kirjoituspöydistä 2/3 on kirppikseltä. Olohuoneen tv-taso on aivan tavallinen ketjuliikkeen kaluste, mutta fb-kirppiksen kautta ostettu. Meidän keittiön suuri ruokapöytä on äitini vanha.

Mutta siltikään en ollut ajatellutkaan, että myös sohvan voisi ostaa kierrätettynä!

Uusi isompi sohva oli ollut mielessä jo kauan. Siis TODELLA kauan. Kerran jo löydettiin Ikeasta sopiva, joka ei sitten kuitenkaan ollut aivan täydellinen. Katseltiin myös kotimaisten valmistajien sohvia ja selailtiin nettikauppojen valikoimaa. Ja unohdettiin toisinaan kuukausiksi koko sohvan hankinta.

Kesällä vähän ohimennen pyörähdettiin huonekaluliikkeessä, josta löytyi juuri meidän kriteerit täyttävä sohva! Tai ainakin melkein. Haluttiin, että sohva olisi ISO, siis vähintään 3 metrinen. Sohvan tuli olla myös muhkea ja löhöilyyn sopiva ja mielellään myös söpön värinen. Tätä sohvaa olisi kyllä saanut vaikka minkä värisenä, mutta silloin sohva olisi valmistettu juuri meidän toiveiden mukaan ja se olisi tuonut sohvalle huomattavasti lisähintaa. Varastotuotteita taas näytti olevan lähes jatkuvasti puoleen hintaan, eli noin tuhannella eurolla ja tämä kuulosti paljon houkuttelevammalta vaihtoehdolta. Tykkään kyllä harmaastakin, vaikka ei se mikään söpistelyväri olekaan.

Lähdettiin vielä kotiin miettimään sohva-asiaa ja samalla selailin Toria, jos löytäisin jonkin kivan mäntyisen kaapin tai pienen kirjahyllyn, josta voisi maalata olohuoneeseen pienen piristyksen harmaan sohvan rinnalle. Samalla selailin sohvia ja löysin tismalleen saman sohvan, jota oltiin ostamassa, mutta käytettynä!

Samoja sohvia oli kyllä useitakin myynnissä, mutta suurin osa oli jo melko vanhoja tai muuten huonokuntoisia. Tämä sohva oli alle kaksi vuotta vanha, todella hyväkuntoinen (kuin uusi!), jota oltiin myymässä muuton alta pois.

Uusi (tai käytetty) sohva on ollut joitain viikkoja meidän olohuoneessa ja se on ihana! Meidän kaikkien mielestä! Tähän mahtuu löhöilemään vaikka kaikki kuusi samaan aikaan, tässä voi pötkötellä ja lukea kirjoja tai katsella leffoja.

Ja aika ihanaa on sekin, että nyt pääsen laittamaan tätä olohuonetta muutenkin! Mitään isompaa muutosta olohuoneeseen ei ole tulossa, mutta tuo tyhjä seinä on odotellut uutta sohvaa, että nähdään mitä tuolle seinälle sopii. Ehkä jokin taulu ja seinään kiinnitettävä lukuvalaisin. Tai jotain ihan muuta. Katsellaan. Myös uudelle matolle on tarvetta (senkin takia, että vanhan myin jo pois!) ja verhot haluaisin vaihtaa joihinkin neutraaleihin yksivärisiin. Näilläkään millään ei ole kiirettä, katsellaan kun sopivia tulee vastaan.

Ja jos ei vielä tullut selväksi, niin tuo sohva on IHANA!
